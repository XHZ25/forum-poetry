《永夜集》 ：  

    鹧鸪天
    别绪春愁黯不分，暮云堆里夕阳痕。风光减尽莺花岁，诗酒销成土木身。
    山妩媚，水温存，前生曾有意中人。如何十度秋风雨，不掩当年一段春？
    
    鹧鸪天
    花底莺鸣忍再闻，卿卿往事已成尘。香消短梦余孤影，声越长途讯故人。
    酬望眼，报离魂，论情我亦负君恩。万言不敌今宵恨，双脸能容几泪痕？

    阮郎归    
    天涯传语慰青衿，声声识旧音。人成陌路泪成霖，诗成但自吟。  
    伤异路，感同心，当初情胜金。十年园柳变鸣禽，他乡独至今。

    阮郎归
    行偎坐倚夜游春，春衫水月痕。醉中不记几晨昏，醒观沧海尘。
    榴结子，竹生荪，菱花惊额纹。他年许见意中人，相思任误身。2008、1、11

     阮郎归
    沉思往事似开图，山盟一一虚。旧时巢燕已生雏，离人孤更孤。
    零靥粉，湿唇朱，真情尚在无？梦中犹是识君初，君容见莫殊。

    阮郎归
    当时燕去百花枯，秋风凋碧梧。一年冻雪早应苏，燕来春满庐。
    音呖呖，影疏疏，身经万里途。有人多日不欢娱，停杯但望渠。

    阮郎归
    当时小别似长分，梅花频寄春。归来定有喜迎门，双桥证厚恩。
    情逝水，事流尘，人生底是真？三生石上有精魂，无因认后身。

    阮郎归
    百年心事报君知，三思不悔伊。聆音先自泪淋漓，天涯风雪期。
    孤行路，独吟诗，双双苦自持。人应不信尾生痴，余生信已迟。

    鹧鸪天
    初识曾无道姓名，忽然携手便同行。方思一见君先到，定是灵犀别有情。
    花流落，燕飘零，半生长被恨牵萦。青堤白水垂杨路，一世能消几送迎？

    阮郎归
    河风散漫柳丝柔，沿阶萤火流。朦胧月下对清眸，虫声织梦幽。
    天淡淡，水悠悠，当年未解愁。分明昨日与君游，生离十度秋。2008、1、12

    菩萨蛮
    江城今夜初飞雪，凭栏看久成痴绝。别泪忽成行，忆君双脸香。
    伴君来又去，听尽叮咛语。独立耳嘤嘤，流光逝有声。
    
    鹧鸪天
    三十余年一掷梭，几曾抬眼看风波？早经春梦秋云染，能奈灯窗月夕何。
    凭辗转，任蹉跎，别后光阴一再多。私心直愿今宵老，省却年年梦到他。

    菩萨蛮
    晚寒迎雪情如海，离人正在千山外。彻骨冷由之，酬君相见时。
    思君颜栩栩，雪下还兼雨。雨雪立时消，思君暮复朝。

    阮郎归
    忆君冲雪入寒门，舒怀怜手温。又曾雪里候归人，归掸雪满身。
    情未改，事堪珍，雪中饶印痕。各因飞雪忆前尘，方知雪有恩。

    阮郎归
    归期闻说是新年，长嫌腊未残。买衣留待见时穿，情怀依旧然。
    风卷雪，舞成烟，暮寒灯火天。天边有个客流连，摇摇心怎安。

    阮郎归
    除非誓海与盟山，情深未有言。但知执手两相看，人心天样宽。
    行把臂，坐联肩，回头沧海翻。他年何以见婵娟？见时但劝餐。

    鹧鸪天
    万里寒山作画图，中间着个旅人孤。安能离我心头去，再不瞒人眼角濡。
    声隐约，影模糊，醉中听把姓名呼。任君行遍人间路，只似家山离别初。
    
    菩萨蛮   
    轻衫云鬓藤花院，一生笼我香难散。私语正喁喁，夜遮双脸红。
    满衣流树影，新月娟娟净。天色暮春蓝，庭花梦正酣。

    菩萨蛮 
    春愁十万连天地，算来飞雪知人意。此意报君知，君言雪落迟。
    深情唯自语，缘来缘又去。雪定小风盘，江山此夜寒。

    阮郎归
    东西流水两山云，萧郎已是宾。临分犹记两眉颦，缠花一幅裙。
    才感旧，又怜新，更无人可亲。半生心事总缘君，重逢定有因。

    昭君怨
    夜雪早收薄冻，风定更深寒重。灯火暗千家，独思他。
    踪迹鸿飞燕没，世事南辕北辙。一错已难当，莫成双。2008、1、13

    采桑子
    当时别我天涯去，花月余痕，无限青春，泪眼离魂两不分。
    年如逝水人难遇，酒惯盈尊，梦惯侵晨，莫作无情一例论。

    菩萨蛮
    一宵写得招愁句，千金买酒挥愁去。酒圣不堪遵，愁来似有根。
    明日春将至，又是新愁始。往事慎思量，能禁几断肠？       2008、1、14

    菩萨蛮
    一从花底初相对，相逢相别曾经醉。醉里唤吾名，天然一份情。
    青春如未改，栀子香成海。心困十年中，花香入梦浓。
    
    菩萨蛮
    单车驶到临分处，耳后歌声犹未住，一曲《捉泥鳅》，年年伴我愁。
    双心唯彼此，未预他年事。今日看他年，茫然未有边。

    踏莎行
    雪掩千山，花迷四季，至今未解东君意。也知喜极易沾愁，如何愁绝难成喜。
    镇日心头，几回梦里，人间谁有销愁计。但知君是种愁人，望归我似当时你。
    
    阮郎归
    莺花笑我早沉沦，春衫带酒痕。几回青鸟报新恩，无情可再陈。
    天漠漠，雪纷纷，天涯有故人。梦中犹是少年纯，江湖见在身。

    菩萨蛮
    今生情已无多地，容君归取容君弃。弃取仗情真，凭君笑与瞋。
    望中人似海，尽在身名外。尘议莫相关，同心已自难。

    浣溪沙
    说着同心语便低，人情已恐看时畸。前生今世叹云泥。
    万事从教人笑我，一心仍是我怜伊。相逢争奈百年期。

    鹧鸪天
    无限相思有限身，相逢直恐世翻尘。君如有语垂前恨，我定言情到旧恩。
    时对酒，每瞒人，平生心事与谁论？眼中桃李虽云艳，别有心头一段春。2008、1、15

    阮郎归
    少年相倚立平芜，春风万里途。今朝秋水满江湖，斜阳伴客孤。
    惊蚁梦，断鸿书，人离海未枯。他年陌路许相呼，知君有泪无？

    阮郎归
    罗襦不系两明珠，相逢也是虚。量情不用苦乘除，将心问有无。
    醒怅望，醉寻呼，愁怀老未疏。今生不信此身孤，狂夫依旧愚。2008、1、16


    鹧鸪天
    袖底生寒雪未融，腊梅香散小亭东。与花俱少春相顾，何事当途立尽风？
    秋水满，雁书空，故人依旧怕相逢。不如我向天涯去，换汝相思到梦中。2008、1、17

    鹧鸪天
    客意离颜两不殊，旧游新梦尽相符。前生若记曾留珮，后会应须许赠珠。
    书未尽，酒难除，疏狂今日胜当初。余年不尽关山恨，啮臂相思痛在无？ 

    鹧鸪天
    门巷深寒灯火清，凝枝雾露已成冰。重衣不减心头冷，积夜难销眼底情。
    行踽踽，立茕茕，一天风雪向人倾。天涯此际君应寐，寄与相思待夜明。
  
    鹧鸪天
    谁道相思是莫名，当时盟约有深情。争堪花月人间侣，老作银河两岸星。
    歌烂漫，语丁宁，今生只许梦中听。断肠不是新来事，一到思君耳即鸣。  2008、1、18

                             

    木兰花
    花光水影春如画，人在长堤杨柳下。偶然心到便相逢，梦里原来君未嫁。
    飞云渡尽游风罢，天地无人妨对话。为余一洗两眉愁，安得今生如昨夜。

    鹧鸪天
    梦断家山畏独行，当时归去有君迎。谁知一箭桥头路，远过天涯万里程。
    风撼树，雪飘灯，满身风雪立苍溟。恍然不是人间事，却记双眸似水清。

    鹧鸪天
    满眼风波尚未平，休言沧海已曾经。依然挂席巡游客，独听天风海雨鸣。
    无是处，有斯情，孤帆长日觅蓬瀛。也知青鸟年年在，不寄红笺字字馨。

    阮郎归
    频惊逝水忆年芳，来去燕双双。藏花襟袖尚余香，两情成异乡。
    风脉脉，露瀼瀼，春冷并秋凉。故人惟是不思量，人生几许长。 2008、1、19

    南乡子
    岁月去堂堂，销我晶睛玉额光。同在流年声里驻，炎凉，岂有朱颜独耐霜。
    长忆旧时妆，一朵新花带露香。度尽秋风飘尽雪，难忘，知是青春梦太长。

    鹧鸪天 
    月下风前有所思，要君知又怕君知。十年恨满三千日，一夜愁深十二时。
    红豆句，白苹辞，天教我辈自吟诗。年年望断春风眼，不见梅花寄一枝。
    
    鹧鸪天
    天外离魂不可招，游人归路转萧萧。斜阳影里花辞树，流水声中客过桥。
    飞鸟散，晚云飘，青山独对九重霄。年时共踏溪头月，记得临风柳万条。2008、1、20



    阮郎归
    花飞无地水空流，闲云浪不收。一从分袂楚江秋，人心重远游。
    鞭去马，棹归舟，往来天尽头。片言勘破古今愁，深情难自休。
    
    采桑子
    故人别后春风远，花落江楼，月坠芦洲，剩我空寒梦未休。
    双心会意平生少，易去难留，两鬓新秋，鸾镜花枝旧惹愁。
    
    鹧鸪天
    已过春风不寄梅，一言长诀意相违。于君但是闲传语，惊我何如静听雷。
    收覆水，热寒灰，依然方寸此心微。不应唱断西洲曲，赢得东南孔雀飞。

    临江仙
    万念销成往事，一情累尽馀生。谁知执手有前盟？白衣承素月，青鬓映红灯。
    故国烟云历乱，关山阡陌纵横。风尘起处别愁增。锦笺题秀句，残榻老江城。2008、1、21


                                          
    南乡子
    春雾夜来浓，露点沾衣怯晓风。送我西行长路尽，清瞳，隐隐波光漾未穷。
    劳燕各西东，满路烟云覆旧踪。只有啼痕遮不断，朦胧，雾里时时见泪容。
    
    南乡子
    飞雪送残冬，怕听新年除夜钟。催得愁人心更老，无穷，岁岁光阴去复重。
    尘世苦相逢，情隔三生依旧浓。闻道春归君且至，匆匆，直愿钟鸣此夜中。

    临江仙
    踏遍清风邀尽月，今生何负情钟。看花已是去年红。关山新怅望，草木旧葱茏。
    他日逢君尊酒事，休怜萍迹云踪。十年尘梦冷春容。何如歌一曲，唱到两儿童。2008、1、22

    鹧鸪天
    使酒观书十二年，囊中得句早盈千。纵然写尽愁兼恨，售与东风直几钱？
    吴岭下，楚江前，暮云春树寂寥天。今生无地吟诗老，暂借江南一榻眠。
    
    鹧鸪天
    足底惊尘散未停，天涯只有月随行。怜君与我成今日，等是人间客一名。
    花再艳，草重青，春风一到便分明。何关众口频繁说，待遣君心仔细评。

    南乡子
    举世憾缘悭，何况卿卿旧并肩。尘土人间多少事，相关，只有初逢两少年。
    终日屋前山，看尽云飞与雁还。长恨君如云与雁，翩然，不似青山立眼前。

    临江仙
    飞尽流云凋尽露，花光树影珊珊。暮春天气暖兼寒。暗香轻似梦，夜色淡如烟。
    闪烁清瞳星点点，粲然唇角眉弯。白衣柔净鬓丝悬。坐残明月地，语到晓风天。

    鹧鸪天
    天外山河有旧盟，报言相访竟何曾。直疑泛海临河汉，易似乘车过石城。
    无一夜，不三更，眠时犹祝梦能成。君来看取空堂上，一榻当门坐似僧。2008、1、23


                                    
    浣溪沙
    别后从教恨未除，相逢了不悔当初。只今无地着狂夫。
    风里谁听人自语，雪中时见鸟相呼。不知他亦有巢无。

    浣溪沙
    梦里逢君客不孤，天涯醉醒意踟蹰。十年旧事满归途。
    离合忽成双泪眼，赠还同是两明珠。使君何故遇罗敷。
   
    浣溪沙
    有梦何能胜有他，于今眼底少莺花。心随明月去天涯。
    自古多情谁少恨，而今无计更无家。灯前一任影横斜。

    鹧鸪天
    少日强歌行路难，今朝真个水兼山。千山万水行无碍，争奈人间乌有天。
    思八骏，望千帆，飞花飞雪几多番。何时囊橐寻溪去，认尽桃花得水源。2008、1、25


    木兰花
    萍飘湖海家何有？门外清滁千树柳。江南游子一青衫，堂上高年双白首。
    镜怜憔悴衣怜瘦，苦忆芳年花锦绣。今生能得几开怀？遇梦逢杯常不久。2008、1、26
