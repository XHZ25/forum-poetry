小神锋集
学诗四年来，习作杂芜，马甲又乱，好容易搜罗齐全，删去了一些太随手的，剩下这些留个存档，其中，标题带星号的都是05年刚学诗词时候的，本该删掉，留着做个纪念。
诗部：
--------------------------------------------------------------------------------

☆ 述怀 选二
1、我有金错刀，深埋没蓬蒿。为君今出鞘，一舞锈痕销。 
4、北方有佳木，新碧结重阴，忽因秋气感，霜叶落纷纷。

☆ 语窗前竹
亭亭三五竿，淡淡春雪残。日日愁相对，簌簌尔何言？
尔自长青翠，我独改朱颜。感此悲摇落，不堪君子怜。

☆ 晓读不语韶光《落花》诗，因思之
我从广莫来，君泛潇湘去。嗟此浮沤身，曾与飘萍遇。
侵晓吟落花，风摇西窗树。姑射不可攀，愁绝南山雾。

☆ 5月12日雨后林中散步偶得  
空林春雨后，草色照眼明。我来夕阳外，忽向画中行。
白杨尔何怨，喧哗起悲风。闻此不可久，久恐鳞角生。

☆ 青青案上竹 （水竹）
青青案上竹，荣茂已森森。念我连枝树，忧思忽伤心。
登楼望永路，天风吹我襟。风自君边来，南国水云深。
或因阻山河，无以致殷勤。君其安网罟，努力惜光阴。
寿与金石固，霜雪莫相侵。

☆ 儿歌（续友人戏言）  
侬似流浪猫，君如绒线团。相惜复相媚，欣悦不能言。
朝市嚣尘乱，荒街暮雨寒。行行勿相失，世界大无边。

☆ 寄紫竹院荷（作业）  
长忆逢君浅草堤，花香水气碧琉璃。池中应换新裙舞，堤外少年尘满衣。

☆ 题书剑江湖太行回音崖诗  
一去人间二十年，太行回望忆家山。偶逢书剑题绝壁，传语苍岩问个安。

☆ 夜读林昭血诗，恰闻人辩神六、英雄、及爱国主义，感而作  

斯世绝知无可为，填膺大义寸心知。笙歌遍地说神六，独坐森然品血诗。 
天涯何处遣重愁，可向苍冥一哭休？更有几人同下泪，楚腰舞袖满神州。 
谁掀血雨洗人寰？劫难重重真燎原。救世多承欺天手，怜他囊里好河山。 
莫念神坛忧硕鼠，且修兵戟向邻猫。最忧四海烽烟净，教我为谁磨宝刀？ 
**裘兄步韵和诗惠赐四首，感其弦歌雅意，一并附上 
且自存疑且自为，慎将大义作真知。儒林曾传敦厚旨，更添人间断头诗。 
偶撄心疾偶染愁，偶许时日偕亡休。偶感风沙偶下泪，无关一事是神州。 
浮屠七级造应难，是灭星星是燎原？只剩春风能解恨，年年来绿旧江山。 
渐悟此身原是鼠，当年枉辨黑白猫。寄言儿辈哀彼黍，莫看东家争宝刀。

☆ 柳 
自识东风酒未消，拚将一舞折轻腰。依依欲挽春光驻，十里飞花过小桥。

☆ 有寄  
君边红叶亦纷纷，江上疏钟若可闻。别有秋风吹不到，当君忆我我思君。

☆ 赠别  
鞭指垂杨岸，秋风不可听。相期隔海市，遥看一天星。 
抚案石苔冷，扪衣蕉叶青。太虚终幻境，况复失通灵。

☆ 咏雪赠马甲“雪” 
一片春消息，飘摇散万家。因风舞柳絮，闻曲落梅花。 
入梦凉如我，投怀轻似她。故山良可赏，只是隔轻纱。

☆ 逛书店 
久违满架看云烟，走马京华误少年。彼岸难期浮巨海，此生信是负名山。 
颦眉懒见帝王术，掩耳畏闻谋略篇。众里多情谁待我，相逢恨晚古诗源。

☆ 七律 时搜狐论坛众人同韵咏梅，余俗人也，咏蜂窝煤

经年墨色隐蒿莱，深掩重门叩不开。心共苍山冷似铁，愿同秋叶逝如埃。 
多情误惹炎凉事，应悔不藏经济才。七窍开时浑沌死，微温刹那化寒灰。

☆ 霸王（作业）  
子弟八千能破秦，楚歌一夜尽销魂。重瞳不识胯夫辈，独骑难当十面尘。 
身后江东朝汉室，此时垓下忆鸿门。虞兮玉碎乌骓死，尚可头颅赠故人。

☆ 萧峰 
鏖兵少室侠风烈，赌酒楼头肝胆淳。身世纠缠胡汉梦，情仇作弄丈夫身。 
聚贤百战沉孽海，别故单骑辞雁门。折箭何辜君忍死，可怜永负美人恩。

☆ 答不语韶光 
人间浪迹履严冰，各有幽怀两不平。一片伤心十年病，三分侠客七分僧。 
牵衣每恨江湖别，对酒还期云海逢。笑挽韶光君不语，屏间听我踏歌声。

☆ 抗战胜利60年也有感（步韵草夫修人兄同题） 
谁云肉食从来鄙，优孟衣冠亦慨慷。庐岭宣言威赫赫，延河攘袖意茫茫。 
墙边兄弟夸宏业，掌上江山换旧裳。苏武屈原成故事，福华旧曲韵犹长。

☆ 无题（用词韵）  

相逢何意感天恩，形外之游遍苦辛。方悟缘深易成孽，绝知夙慧最磨人。 
心头事满耽深座，眼底云生远世尘。数尽空华忽一恸，与君俱是梦中身。

☆ 回乡其一：出京路上  
长安大梦困如禽，轩翥抚翎思故林。万里征蓬长作客，普天王土尽归秦。 
蛰居恐损风云气，落拓惟余沧海心。渡向苍茫悲喜外，南山况是厌秋霖。 
（四句借自浏阳兄）

☆ 回乡其二：过旧居忆祖母 
小院黄昏到夕阳，苔痕尘迹总凄凉。十年风雨感寥落，一霎音容惊渺茫。 
祖母偏怜痴戆女，小丫须是紫薇郎。于今无泪人前落，待汝相持哭一场。

☆ 用前韵再题浮生六记 
隐隐笙歌出画堂，最繁华处最悲凉。沧浪烟水思明月，萧爽浮云待沈郎。 
海客心情归浪迹，伊人俏影入微茫。今宵谁抚灯前字，证我当时梦一场？ 
（二联，沧浪亭与萧爽楼，书中景物）

☆ 读林昭后记  
鸡鸣风雨想当时，一死竟能逃大悲。去国岂无杨小凯，偷生空有李慎之。 
病成不治人为鬼，路到难行血赋诗。流尽星星弹孔血，黎明消息总迟迟。

读东湖居士梨园诗话有感论诗八首 2005-10-31
嘈嘈切切可怜虫，怨妇琵琶气不雄。舞袖楚腰空自许，东湖终是小家容。
揽辔登车病已成，广长遍覆认功名。独怜诗笔先君老，被酒还思燕垒生。
一种风流吾最爱，鸢飞鱼跃鹤梳翎。溪山春满花千树，不入官家翡翠瓶。
前贤与我此心同，抱一能参造化功。遍野尘烟舞艳帜，谁言守旧不英雄？
海岳填胸意不平，八方风雨洗月明。一歌一哭金石质，不作寻常呜咽声。
沧海归来势已雄，人生长灌水长东。岂因宠辱更颜色，开我胸襟八面风。 
诸子嘈嘈多少家，春风过耳浪淘沙。闲观贝叶三千册，一笑抛经天雨花。
懒向朱门问画眉，闲愁谱入小山词。游骢偶过琼林苑，折取春风第一枝。

步韵跟贴：赋得王胡子饮罢夜归来   
承平闲煞霍家奴，猛气填胸赖酒除。攘袖掷杯夸举鼎，斗鸡走马更呼卢。   
阑珊锦帽迎风侧，趔趄街灯照影孤。自笑须眉泥浊物，身前不得万松扶。 
（孟依依有“身前全仗万松扶”，时众人皆羡万松兄）

绍兴师爷久游不归，步袁二公子韵，寄二首 2005-12-14

引领东南感不胜，绝知风雨老严陵。沧江水冷舟先隐，大泽云深龙欲腾。    
偶过祗园闻说法，未朝灵鹫乞传灯。灵珠跃跃吾谁证：身在浮屠第几层？    
　　    
何意逢君雪后晴，天心照彻月华明。相怜国色约形外，每逐春风下洛城。    
奕罢初坛争一角，归来深幕怅三更。远游觅得仙山未？风雨应浇垒块平。

江南梅信六章：寄-dumb-短信贺岁 2006-01-02
春愁黯黯到天涯。渔火疏钟归暮鸦。南国诗人隔尘雾，苍凉如梦绕梅花。
前身记得是吴中，一带花墙古寺东。记得绿杨堤上别，至今惆怅六朝风。 
小住京华无赖久，江南花事待君陈，青荷晓露枫桥月，汩汩流光听欲真。 
几时说到莺声暖，陌上风薰缓缓归？遥坐黄昏微有雪，梅花消息欲来时。
清馨一脉寄将来，唤起东风自此回。别是阿梅情太热，青君分付雪中开。
雪魄冰心看未真，人间无计择芳邻。却因江左至亲在，认得梅花是故人

岁暮赠杜若（用杜版韵学句） 2006-01-25
吾家叔度意何如？共此人间一岁除。病后禅关参寂灭，吟边人事感萧疏。
算来造化难欺我，输尽江山好读书。别有温柔风雪忆，去年今日识君初。

为爽约致许灵儿 2006-02-12
日月光华物候新，天涯卧久惧阳春。久无消息来幽谷，惟与西风成故人。
倚竹佳人虽寂寞，负心刺史最真淳。爱君奇节家天下，常使秦郎思涉溱。
颔联他人赠句，尾联灵儿有咏风诗句“万物入襟怀，四时从变化，无家何足忧，可以家天下”，爱之。

戏赠孟依依 2006-02-13
屏里江湖风满桅，春山月出鸟惊枝。东邻每见效颦女，廊下时闻白眼儿。
几度观荷临后海，何年读史到北师？殷勤谁似妒花雨，特地扰君千顷陂。

小人二章2006-02-16
一、沦丧（新韵）
更始将军兴汉业，羊头羊胃戴尧天。观书略识马恩列，习艺颇知礼义廉。
垂拱雄才祚将永，焚坑事业案须翻。由来廉蔺乱天下，从此曹蜍是圣贤。
二、泯灭
已惯豪强圈沃土，讶闻名士窃文章。东归礼乐追难及，野起妖星舞未央。
谁谓贪邪非赤子，讵知民主是良方？几人弃卷中宵叹，人愿天心两渺茫。

二章 初春散步某公园见海棠未开 2006-03-31
水边
绿柳扶疏浓淡妆，兰芽未吐草含香。欲眠欲醉薰风软，无数鳞纹过小塘。
海棠
薄袖犹存一岁香，那时泽畔紫衣郎。流年负尽初心否？又踏春寒访海棠。

偶得 2006-11-4 
目翳为谁开，终朝僵若死。天地满秋风，忽忆王胡子。

与宁越书，催交诗社作业评议2008-9-20
春种海棠树，约以赏花期。花落犹不来，离离子满枝。

论诗和墨小九2006-10-14
云水文章客，各矜玄豹姿。君持正法藏，吾亦爱吾诗。

呼唤采薇
东山薇欲尽，庭菊待时开。王孙宁有恨，只是不归来。

拟答林溪君《歌谣》二章 2006-10-13
君是渡头草，我是摆渡人。我生无根蒂，怜子久羁身。
君心殊未安，摇摇风吹烛。我行烟霭深，十里湘波绿。

与方君杜若2006-9-28
新凉天气落花时，辗转江湖两不知。也是情随秋冷落，迩来不作忆君诗。

铁掌水上飘惠赐文稿一束，读而题页 2006-9-14
我有奇愁道不得，来从尘海寄云踪。焚心巨痛伤虫豸，蚀骨深情哭古龙。
已惯飘零思旧国，犹堪颠沛过新丰。程门大笑拂衣去，隐入苍茫不可逢。

秋兴四首 依顾炎武《海上》韵 2006-10-21   

家国承平何事哀，学人作赋试登台。看花兴味逐年减，吹梦霜风掠鬓来。
最好酒从醒处醉，居然愁自散时回。故人不必怜摇落，终古畸零多异才。

层城回望隔尘沙，烟树迷离认汉家。斧影烛光沉铁幕，楼台歌管梦生涯。
西山思上治平策，北美谁通浮海槎。自是圣朝无弊政，先王祠外夕阳斜。

老去渐知忧乐侵，残山剩水怕重临。浔阳江上荻花冷，端礼碑前暝色深。
长恐严霜摧玉树，肯将凡骨市黄金。钩沉百代风流迹，销尽平生沧海心。

灯火千家不夜城，因谁恋世愿长生。书中休管难平事，尘海犹存未了情。
密约无凭期雪国，相思极望黯神京。归鸦不带愁心去，再向苍茫深处行。

步韵萝卜的一个 2006-10-5
世味年来近北柑，浮生何物可沉酣？独行曾许世无两，飘逝须惊十去三。
故纸堆中伤往事，乱云深处望东南。一城灯火秋风里，憔悴支离深自惭。 

步韵小试去征东以寄 2006-10-25
征东萧索甚，卓落亦吾师。击唾清歌罢，当窗遥想时。
云踪深欲挽，龙性邈难知。何事秋风病，停弦一问之。

与孔填不宁在天涯吵架临屏与旁观说项者 2006-11-16

断箭残旌旧战场，恩仇回首已茫茫。关心腐鼠惊仙客，猜意鹓雏绝玉皇。
愧未修身追管鲍，终难全义感陈张。诸君不谏秦先帝，只管纷纷说子房。

生日步韵答谢诸君2006-9-27
渺渺浮生一粒尘，赖从贫病养天真。敢期贱寿惊诗侣，拜咏佳篇愧老秦。
貌似九宵白羽客，无非一品大闲人。阖书夜半形神倦，寂寞虫声起四垠。

绿小鸾和笛儿赠答绝句，一韵八叠，皆以“梅花”二字结，辄仙气拂拂，为其续貂2006-11-22
春风拂绿小鸾家，我有嘉宾萼绿华。洞府清贫谁佐酒，白云食尽食梅花。

冬天来了寄-dumb-  2006-11-15
天星欲落夜生寒，吾子耽诗应未安。三百日里低徊遍，为我珍重守江南。

步韵赋花魅回寄  2006-12-25  
露重初裁蕉叶新，冲天妖气自难驯。徙移洞府迷佳客，来往深山绝远亲。
吾道非乎且安命，臣之壮也不如人。荣枯换尽人间世，冷月荒烟卧棘榛。

岁末遣怀兼答胡子见寄，遥谋一醉  2006-12-21  
劫后悲欢渐不闻，长安龙马一番新。除却江州谪司马，谁知绝域故将军。
久疏游宴托新病，别抱愚衷说不群。话到恩仇须纵酒，横胸万事损精神。

戏答胡子几首  2006-12-19 
群山万壑赴荆门，生长王胡尚有村。一别秋江天地老，零风剩月冷黄昏。
罗浮回望暮云深，梧叶飘萧霜染襟。堂上春风应未改，无端隔却故人心。
当年捧璧气吞嬴，连下秦家十五城。事了拂衣人不识，凌云一笑海天横。
年少江郎锦样词，分曹射覆酒阑时。别来情味都余几？不过屏前几句诗。

闭关与笛儿 2007-2-25  
云水生涯未足欢，有人思我损清颜。劝君留意桃花信，报道秦郎打马还。

食果戏题与笛儿 2007-2-25  
两地有情天，阴晴时可并。仍怜席上珍，不得与君共。

买房  2007-8-31  
八月单车辞帝京，接天碧草起荒城。市声漫逐斜阳远，乱绪都随野霭平。
暂向湖山据一角，更无余力济苍生。南来海气休相试，频送敲窗风雨声。

欲请拂版接任诗社社长有寄  2007-10-21 
荷戟年来情味殊，天心人愿两难如。上林花草醒犹醉，鹿苑埃尘紫夺朱。
座上独无桓子野，江东自有管夷吾。嗟余久负垂纶手，好趁秋肥泛五湖。

步韵祭灵儿
新来多病厌诗文，劫海茫茫疑幻真。何处炎凉埋玉树，因谁颠倒入红尘。
再无消息来幽谷，真与西风成故人。似此人间休恋恋，从今倦足远荆榛。

适有人提起许灵儿生前赠我的旧作，不胜凄怆 2007-11-1
醉过西州痛哭归，二年无路寄相思。故里秋深风又起，君须珍重记添衣。

被征入某讲师团自嘲折腰  2007-11-19
万方风送御炉香，不许夷齐卧首阳。出山何用石壕吏，诣阕先梳半面妆。
敢有洪声鸣大吕，剩将余勇挽迷羊？须惭同病华南虎，百计征君不肯降。

与人几个 2008-3-9

羁旅
蜃气苍茫城火微，江南江北雪初飞。天涯君子车尘倦，一阻湖湘不解围。
春风
衰草寒烟芳讯迟，今年未减寄君诗。玉堂人老红尘下，牵念江东到几时。
清歌
晚来疾雨隐轻雷，心事盈盈欲满杯。两处凭窗齐下泪，前尘历历卷潮回。
秋华
江南新选司花使，来访山阴故马曹，话到沧波一抚掌，一时逸兴与秋高。
长生
行近中年气渐平，繁英落尽道初成。何时脱却身名累，万里春江一月明。

杂诗
嫦娥 
升仙台畔聚祥云，纤影犹牵大国魂。一去真知河汉迥，疑真疑幻再无闻。
李省长 步孟独白韵
百尺高城绕紫烟，梁鸿东渡客南迁。国人十亿垂垂老，可奈金张佳少年。

仿楚些兄笔意题论坛感旧2008-5-2
大梦离魂不可招，尊前人事感萧条。当时共汝春风夜，韵未题残酒未消。

忆读书时我宿舍窗前那几丛竹子 二首 2008-5-3
窗下新芽枝上痕，三年偶寄水云身。别来浑忘春深浅，及落花时忽忆君。
翠叶扶疏笼碧纱，偶从窗畔想岩崖。安禅恐负菩提意，还向人间学种瓜。

前作忆竹诗，客有质疑菩提、种瓜数语者，感而答之2008-5-11
百代文章百代枷，菩提非树花非花。邵平归隐青门后，不许旁人闲种瓜。

闻总理救灾受伤，用嘉庆帝诗韵感之2008-5-14
霜压须眉血染袍，江淮湘粤历尘劳。强支巨厦浑无力，不扫妖氛徒自高。
痛彼苍冥伤黎庶，哀君孤苦沥脂膏。明皇清帝一般苦，只隔重垣怜我曹。

感于“川人从未负国，国人定不负川”，用韵和仰斋兄2008-5-17
愁云千里压城危，遥望斯民一哭之。蛮寇三番屠蜀日，川军百万出山时。
川不负国儿郎死，国不负川元首悲。念此河山添壮色，闻君歌罢又低眉。

汶川事杂诗选几2008-5-26
堰塞湖（词韵）
一霎河山改故颜，死生如梦梦犹寒。他年亦有观光客，笑指平湖说汶川。
勒捐
匹夫之责不容辞，列榜彰贤羽檄驰。圣火虚靡七千亿，纷纷义帜讨王石。
打酱油
炮打南都建首功，全民抵制气汹汹。夜来惊见酱油党，谁管警察玩帐篷。
全天候
凭君莫说武直十，汶川细雨沮雄师。他年平美屠倭战，要选风和日丽时。

闻胡子将有新疆之行2008-5-25
左公移柳三千里，王帅筹边二十年。又见湖湘佳子弟，春风旗鼓出居延。

步韵回帖几个 
折腰步酒兄耳顺诗韵感怀2008-7-11
吾病多年唤不醒，人歌人哭醉中听。十方刹冷飞难越，四面潮来抚不宁
颇羡先生能顺耳，自怜中道失通灵。也拟随缘说归去，人前须愧鬓青青。
步胡子秋望2008-8-21
长天一洗乱云空，寥落池塘寂寞红。岂意相逢千日酒，何妨老死万花丛。
空林传语清风飒，野径来人零雨濛。一箭光阴诚若是，谁人天外又弯弓。
步韵回寄林婉扬也水蛇腰体2008-8-21
一网虚空隔远津，偶耽诗酒误佳人。倾盖唯君堪说项，立锥无土愧称秦。
文章太守风神老，龙马长安世局新。风月无情须自惜，况当百感袭微身。

民法总论开课报告2008-8-26
先王之道贵无为，法自天成窥者谁？盛世孤标哈耶克，乱流独立萨维尼。
国家不过笼中兽，道义无非掌上私。自治精神学人胆。彼苍不语万星垂

土地吟：物权法结课感言2008-6-5
厚德无私亦未偏，鱼鳞图册一条鞭。天朝首重青苗法，海上空闻永佃权。
画饼归心人革命，分膏作茧梦均田。蟾宫有土应堪种？寄语嫦娥仔细看。

外交官老唐归国赋闲，与人争翁安事，嘲之2008-6-26

应知上国贵糊涂，鬼域经年物态殊。万里南归人未老，鼓将余勇战村夫。

此日（时翁-安甫定，奥运待开，党建佳节，四方多颂圣之声）2008-7-1  
谁传圣火照天南，缇骑纷驰奏凯旋。来克星敦枪过耳，五人墓上草连天。
沉迷大梦三千载，颠倒苍生八十年。此日深怜芳树老，枝头一片乱鸦喧。

南北战争游戏拟兰陵王报名帖2008-7-8
西风落日马蹄香，万里平原作战场。只恐吴山春色好，绮罗阵里系名王。

南北战争游戏中的咏史翻案诗三个2008-7-11
【北方应战】折腰代花将军步韵答扫北都督大元帅，感偏安YY者
年年争说捣黄龙，频指天狼屡挽弓。三军才到朱仙镇，二圣先薨五国风。
南渡衣冠归梦杳，长安父老壮怀空。家祭向翁无可告，王师赴海九州同。
【北方助战】也题淝水之战（步南营道非身外将军韵）
说尽风流谢傅棋，从头翻替古人悲。苟延晋祚多三纪，收复长安待几时。
王濬楼船终左顾，海陵铁甲又南驰。阿坚何若韩擒虎，城下君王甚所思？
【北方助战】：寄南营石尤风将军蜡丸书密谈招降事
隔岸春风信手栽，先王去后半尘埃。南冠抱节囚秦馆，晋主能容用楚才。
博望槎从云外起，华亭鹤向日边来。风流谁似庾开府，一赋江南万古哀。

南北战争游戏中，一天步韵30律，拟爱情故事，赠-dumb-2008-7-11

家在天山弱水东，秋来塞上万方同，飘零书剑沉埋久，代谢人生来往匆。
燕子梁间巢渐冷，白云岭上叶初红。诗囊欲解沧溟冷，回首江湖如梦中。

中年况味冷秋蛩，块垒依然愁塞胸。山外空余佳气象，刘郎非复旧形容。
前尘如约履霜至，旧恨开封似酒浓。检点情怀翻一笑，携将故事入残冬。

冬云黯黯压西窗，岭阻孤云水隔江。箱底犹存机上字，书边不记字中腔。
长亭忍见水云各，小照曾留珠璧双。蓦地西风吹酒醒，月明楼外影幢幢。

吴山一派路茫茫，谁共伊人理晓妆，雾里芙蓉知国色，窗前草木惜真香。
遥期月上花临水，长恐忧来秋染霜。欲挽红尘春暂住，愿持朱索系飞光。

一绝流光如电驰，而今竟忘寄君诗。缘深缘浅苦难渡，春去春来惘不知。
终古焚风吹倦梦，无边孽海没相思。荼靡开罢蝶飞尽，扫叶孤僧归去迟。

焉支山下雪初飞，坐久愁城灯火微。劫后情怀终不似，年来世事每相违。
汉之广矣宁奔月，今我归思歌采薇。锦瑟哀弦从此绝，清音缭绕是耶非。

一寸香埃堆宝猊，匣间心事碎成齑。欲笺愁恨援颓笔，强抑悲酸饮败醯。
旧梦袭来宁有兆，新诗写就又无题。浮云隔断五湖水，世路何堪托管蠡。

久亡心绪漫扬灰，负手楼前朱紫回。沧海横箫破霖雨，神州散发待沉雷。
已然多病须灵药，尚可清狂持酒杯。卧听琵琶劳素手，醉招天外碧云来。

淮上谁持双鲤书，云龙气未蛰居除。每思花月柔肠转，偶说烟尘倦眼舒。
翰海星遥情若此，唾壶歌尽意何如？昨宵忽梦前生事，三尺剑提回马初。

休将心事付灵巫，劫后尘埃半点无。梦里低吟玉溪句，屏前长对太真图。
荒山杜宇声能染，绣户桃花扇可污。双袖风中飘猎猎，结庐人世有仙姝。

衷怀欲寄雁难差，梧叶飘萧霜染阶。镜里清容别后减，愁边秋色晚来佳。
浮云过眼犹能望，明月沉江安可怀。所幸余生犹浩浩，零风剩雨漫铺排。

虚空谁诺唤真真，偶向兰舟拜洛神。小字铭心心未冷，前缘如水水常新。
风前菡萏秋容淡，雨后春山眉黛颦。魂入今宵传私语，清光休向枕边逡。

春到江南恰十分，阿蛮心事曲中闻。朱弦一拂晨风碧，回望嫣然花雨纷。
寂寂回廊流日影，盈盈泪眼抑悲欣。当时有句乘风降，醉墨曾题白练裙。

依然鞍马市中奔，行色何如夜色昏。种玉池边朱槿落，新丰道上乱鸦喧。
桃花似海遮前路，碧柳成丝绕短垣。南浦伤心千古月，分携阅尽总无言。

临歧拭泪愿分肝，一寸相思一寸剜。湘水东来闲渡月，浮云西去醉骖鸾。
罗裙念念怜青草，银汉摇摇垂素纨。别后莫教人事改，囊中破镜恐难完。

书信经年未忍删，尊前为我唱阳关。征尘羁旅思千里，落日疏烟水一湾。
笑我新来常病酒，料君别后懒梳鬘。可怜望尽天涯路，燕子归时人未还。

孤飞倦鸟易惊弦，水复山重九点烟。桃叶横江波淼淼，杨枝系马路绵绵。
相思写罢归封印，载酒来时认旧镌。绝世癫狂应许我，相持一恸醉君前。

孤馆寒灯卧听枭，归期数尽路迢迢。烟波江上怅秋水，风雨楼头按玉箫。
客里孤凄托夜月，曲中幽恨付弦幺。征帆归也人将老，并坐西窗话寂寥。

煮酒持羹佐果肴，芦芽菱角满塘凹，燕子衔泥应勿扰，鹅雏入水不须教。
游鱼款款游池底，落月依依落柳梢。多谢春风勤送暖，帘栊半卷莫频敲。

佳人眸是斩愁刀，斩断鱼龙海上嚎。似此红尘恩义重，如君意气月轮高。
相看灯底消长夜，莫笑尊前学老饕。欲买名山携共隐，清溪碧树共相邀。

帘幕深深垂碧萝，罗浮谁唱采樵歌。齐洲劫火吹尘下，幻里精灵奈若何。
蕉叶衣从山外老，菖蒲剑出世间多。三危峰上太虚境，可许云中久住么？

翠袖明珰新试茶，无端帘外起尘沙。几时白羽能乘月，何处凉飚不妒花。
谁与牵衣相劝勉，还来对月漫嗟呀。抚膺不语中心沸，临境徘徊识路叉。

诸天神佛寂无声，谁筑穹庐一力撑。幽恨铭心归永忆，当时执手约长生。
玄珠失却追难得，灵药衔来悔不成。此去红尘重历劫，故将叠韵记前盟。

从今相伴有寒星，叶语蛩歌取次听。须向东风参浩荡，莫于永夜叹伶仃。
海棠依旧雨中艳，春草何妨烧后青。暮暮朝朝须勉力，一般无奈感飘零。

大泽龙蛇云气蒸，人间浪迹履春冰。朝还攘攘暮还寂，花自纷纷月自仍。
谁信五陵裘马客，来依野寺水云僧。偶然垂目怜花落，此是红尘劫后症。

鱼通消息鸟通邮，可奈新愁叠旧愁。古木摇风因汝叹，浮尘蔽镜替人羞。
难登禅境随波转，欲破愁城与酒谋。管甚林中分紫葚，画眉落羽斗啁啾。

大野流霜此夜心，风声鞺鞳水呜喑。孤星耿耿感寥落，林海沉沉叠郁森。
病到摧心谁可起，忧来蚀骨岂能禁。当年一识春风面，百转千回直到今。

将丝作茧笑春蚕，茧里谁知滋味甘。聚散浮沉皆故事，悲欢离合佐清谈。
无非定数何须怨，已属奇缘毋太贪。多谢狙公存雅量，分茅今日已朝三。

珍重晴光半卷帘，窥人鸟雀不知嫌。低徊往日眠花底，轻淌流云到笔尖。
宜哭宜歌心里事，若无若有水中盐。等闲谁解玄机秘，漫品浮生半苦甜。

密约沉沉锁玉函，光阴故事再封缄。镜中华发玉衡转，岭外音书青鸟衔。
稽首太玄归幻境，懒将因果问巫咸。人间烟火重开幕，燕语丁宁呢复喃。

敦促王胡子结集书 2008-7-19
故人行迹问残编，中酒情怀欲雨天。屏里烟尘伤倦足，诗边风月动深怜。
已呈和璧孤月出，待补金瓯杯水悬。老病他年江海上，可凭旧曲忆龟年。
（小注：第六句，杜版曾说“台湾还没收回，无心出诗集”，后来辞版时整理诗集曰杯水集，还没整完。）

[诗社作业]步韵黄仲则感旧三首 2008-8-21
天台回望暮云遮，十里红尘散作霞。槛外春风欺酒客，楼头夜雨葬桃花。
颓垣无主谁题句，绿柳牵衣偶系车。变尽章台云水梦，此时翻悔旧风华。

放缆中流未解酲，年光逐水逝无声，犹闻秋夜琵琶语，已远春帷锦瑟情。
一棹舟前星欲落，五更醉里露初生。半生都在风波里，还向风波深处行。

风物无情过眼频，长安柳色晚来新。可堪尘土垆前客，曾是秦楼梦里人。
鹤影经天疑幻迹，风痕掠水漾微粼。万般总是青春好，爱恨凋零剩此身。

闻妙妙和青椒的老同学出家有感 2008-9-28
想象袈裟不染尘，西来何意问前因。忍将歌舞场中事，说与莲华座上身。
四十年来归幻灭，三千界里共沉沦。慈航料也无情甚，只渡神魔不渡人。

闻球陛下欲出家因品貌不端遭拒，慰问之 2008-9-29
日暖轻车雨洗尘，垂杨巷陌访前因。天人寂寞无量劫，帝业萧条有限身。
思上五台消宿业，犹通地道续人伦。纵然撕破桃花扇，不是高僧传里人。

与笛子聊小说《天行健》兼怀杜版 2009-8-11
1、燕垒生
天意窈冥无处寻，平居观史易伤心。生来一种不平气，散做行间金铁音。
2、楚帅之死
休从天道认兴亡，弃卷中宵彻骨凉。天地不仁刀百辟，似君肝胆莫能当。
3、蛇人
何所来兮何所终，生如薤露死如蓬。相煎莫谓芟禽兽，亦有悲凉与子同。
4、星海（五德营残部）
浮槎蹈海两何难，尚想故人魂魄寒。关下王师伐绝域，寻声来认汉衣冠。

山中三日2009-8-26 
幽谷
千寻涧底日冥冥，欲雨苍崖照眼青。前世烟萝今世我，某年某日偶行经。
夜坐
山势四围千籁消，寒星欲坠影摇摇。追思尘海十年事，对此茫茫不可逃。
溪畔
仰观云气俯观鱼，爱逐清溪近水居。料理名山身后事，近来始觉古人愚。
回程
峰头不定云驰马，崖畔萦回路绕山。此去人间谢相送，随行十里水潺湲。

论文获奖回母校出席颁奖典礼有感2009-9-10
芒鞋踏破道难成，湖海三年忘姓名。何事风云先我老，重来依旧万人英。

题校长独坐山顶老照片2009-9-30
二十年前老帅哥，新愁宁与旧愁多？披风长想西来意，肯下峰头逐世波？

见有谓“伪双十”者，纪念武昌起义用宁波兄韵2009-10-10
百年时世易消磨，节令萧条风雨过。热血竟从身后贱，英雄已较向来多。
汉家不祀陈吴辈，此日宜翻垓下歌。果有洪流真浩荡？黄粱恐是续南柯。

红楼游戏饰晴雯报到帖二绝句 2008

雀裘织就病初成，赢得轻狂身后名。风月年年无恙否？添衣恐惹泪纵横。
休向莲池申旧盟，前身恩怨太分明。倘能尽挹秋江水，息我胸中十万兵。

武林外传游戏，用韵答郭芙蓉两首 2009
江山块垒与谁浇，同福二楼红袖招。剩月零风杯底事，云英良玉酒中豪。
琴心已共秋零落，剑气能同夜寂寥？请罢靡靡十娘舞，排山倒海起狂潮。
再来
岂有余情追旧豪，苏辛李杜影寥寥。身非草木何能遣，魂入青冥讵可招。
一夜披襟独听雨，三年向壁不观潮。谢君赐下沧浪水，壮气愁怀一例浇。

武林外传游戏，拟姬无命，与佟湘玉争风致王胡子玻璃情书 2009
谁送春风来玉关，桃花灼灼列华筵。缠绵云月三千里，跌宕情怀五十弦。
断臂山风柔似我，夷陵江水碧如天。龙阳老去董生死，一种风流恨不传。

武林外传游戏，拟姬无命，与郭小二战书 2009
爷本山东草上飞，神行独得锦标回。敢谋大士瓶中露，能抢夷齐掌上薇。
同福店前堪勒马，惊涛掌下好挠皮。约于今夜三更半，来盗箱中红嫁衣。

与咔咔嘎嘎双口党系列马甲戏，扮仓央嘉措，步韵同题拜山绝句一组 2009-10
（一） 剪头发
人间未作有情看，谁识维摩多病身。度牒齐眉和泪落，从今明镜不沾尘。
（二） 旧梳子
寄君海外象牙梳，箧里前缘待剪除。 疏齿流云痕浅浅，祈无深痛似当初。 
（三） 发簪
绿鬓当初亲与簪，依然温润掌纹间。 知他颜色为谁好，我与春风别有年。 
（四） 雁
疏烟衰柳泣寒跫，水困山环七十城。四面秋声长被酒，醒来独坐大雄峰。
（五） 诗
诗句年年冷落春，袈裟和泪旧风尘。 无情谁似山中我，亦负如来亦负君。 
（六） 我
顾我萧然如古木，春深花叶自纷纷。只因牵念风尘客，匝地浓阴不避人。

感于网络诗坛大佬瞧不起“菜市场”菊斋，步韵洋过兄《浏网》水蛇腰体2009-10-28
太液波翻紫气浮，鱼龙下界戏无休。万里驱驰凡马骨，千金珍重大王头。
天河浩荡深难济，仙霭深沉冻不流。鲲鹏下看须惊唳，谁挽强弓射斗牛。

--------------------------------------------------

词部：

柳梢青 春天到了不想出门赋 2006-03-12
楼角风斜，纱窗露冷，竹影交加。漠漠轻阴，迟迟清昼，思绕天涯。 
年年辜负芳华，想陌上、初醒春芽。 无迹香尘，无情燕子，无主桃花。

柳梢青，前韵答马甲“小十门前垂柳”：
怅夕阳斜，感单衣冷，笛在谁家？漫捻花枝，暂随流水，依旧天涯。 
三年落尽英华，更谁识、寂寞伯牙？负了依依、门前垂柳，陌上黄花。

柳梢青 暮春
雀噪晴窗，风回深院，柳绵吹雪。碧影离离，春云澹澹，樱花时节。
依然卧老天涯，算未是、东君臣妾。屏里尘烟，城中消息，不关风月。

踏莎行 题照
发绾乌云，腕凝霜雪。眉间朗润天心月。采莲江上踏歌回，横波冉冉涛明灭。
醉染春山，晕生双靥。盈盈不肯人前说。怜她浅笑动春风，为余吹散愁千结。

南乡子答浊世佳公子（孟依依马甲） 2005-11-12
遮面抱琵琶。公子芳名浊世佳。驻马翩翩垂柳下，清华，紫陌停车邀共茶。
我亦思无邪，琢玉风流心动些，窥子三年赢一顾，冤家，者段前缘省得吗？
 附浊世佳公子原词：南乡子 寄月明
信马暗随车。琼阁瑶台何处家？帘下横波初一顾，轻纱，小玉呼来恨与遮。
公子太狂些。第一多情许自夸。惯作春风沉醉客，爬爬，今为卿卿不看花。
注：爬爬，余于月明爱称

定风波 奉诏替海棠答佳公子 2006-04-06
你是清都山水郎，骖鸾偶下郁金堂。桃李懵腾迎太缓，急眼，云笺一纸黜群芳。   
惟愿花前公子笑，奉诏，不辞醉舞乱宫商。十里春风教管领，唤醒，满城新柳拜红妆。 
 附浊世佳公子原词：为爬爬赏海棠未开诏令东君
芳草罗裙金缕鞋，香尘陌上踏青来。待嘱佳人归缓缓，眉眼，盈盈作尽不欢猜。
肯爱花颜轻一笑，急诏，信风廿四再安排。桃李何堪开更晚？不管，百花先让海棠开。

酷相思 寄友人病中 2005-11-05
旧恨新愁醒也未? 堆成病,心头事. 叹百孔千疮难补缀. 曰去也,真无计, 曰住也,真无味. 
惹我盈盈双睫泪, 倩谁语,怜君意? 更零落秋心收不起. 身如寄,如何是? 缘如絮,如何是?

东风第一枝 登光明顶追怀诗坛胜事 2005-12-10
无恙名山，多情过客，登临何事愁绝？流觞亭下闲花，论剑峰头积雪。仙踪缥缈，想谢家、封胡遏末。是当时、檀板金樽，高会玉堂歌彻。
意摇摇、青衿初见，情烈烈、故人诀别。向来宝马香车，那场风花雪月。旋生旋灭，是耶非、空余传说。更他年、忆我何人？回首浮云千叠。

临江仙 复笛子短信 2005-12-11
荷锸江湖飘零客，最难红袖相怜。搴帷重问劝加餐。嗔余疏懒甚，久未报平安。
望极苍茫悲失路，酒醒雪满深山。萧然一病是多年。凭君牵一线，或可返人间。

永遇乐 同悼张国荣之：题《春光乍泄》 2005-12-21
于意云何，我闻如是，醉梦生死。缘灭缘生，追风不系，谩说从头始。深情耗尽，奇寒到骨，赢得者般憔悴。终究是、西行路上，共伊一场游戏。
云留何计，云归何处，飞瀑崖前人醉。海角天边，他乡烟火，可是埋愁地？谁应相待，红尘深处，如谅思家孽子？谁翻检、深宵旧痛，为余落泪？

☆ 卜算子 咏月步韵只绕梅花以赠  
才敛黛眉弯，忽作团圞样。云里知他桂魄寒，空照三千相。 
不是弃红尘，也有尘中想。也绕梅花也伴荷，也共秋风唱。

☆ 紫阳去世，有诗兄作《悼念》，读而有感  
吟罢长诗意惘然。滔滔往事淡如烟。谁家如此旧江山？ 
愧我沉浮心渐冷。感君慷慨泪无端。不堪闹市起歌弦。

☆ 浣溪沙 无边  
浮起闲愁漫无边。清歌无赖绕梁间。不合醉认武陵源。 
蝶梦庄生真耶幻？横江桃叶几时还？沉吟晓雾踏轻寒。

☆ 浣溪沙 闭关  
梦后重帷斜照轻。每疑坐久二毛生。哪堪镜里问功名。 
五柳家园人去久。二陆裘马各飘零。多年冷落楞严经。（出律）

☆ 浣溪沙 题论文首页  
岂是途穷唱路难。寻芳特上最高山。楼台七宝自茫然。 
如醉如痴身何在？倏失倏遇几多番？几时窥破水中天？

☆ 清平乐 夏夜过丁香树下 
小园行遍。一霎花飞霰。来觅青枝香一瓣。却被疏风吹散。 
孤舟烟水茫茫。计程应到潇湘。谁向云中回首。空庭明月微凉。

☆ 清平乐 纳凉/奉和对人弹琴的牛同题词以赠  
逍遥税驾，南亩躬耕罢。影共小桥遥入画，无语夕阳西下。 
连天碧草芳林，临流风满衣襟。时向花前俯首，对人偶尔弹琴。

☆ 采桑子 春日 

无聊倚醉莺声里。漠漠春阴。暮暮伤心。多谢东风顾我频。 
阶前休逐杨花舞。负手披襟。欲雨黄昏。世事不如杯盏深。

☆ 满江红 夜读迦陵（次韵迦陵“阳羡书生”）  

掩卷游思，想君是、鲜衣怒马。春风里，高歌驰过，绿珠楼下。一凤初鸣湖海望，千金曾诩长门价。渐消磨、风雨过中年，鸡窗话。 
伤羁旅、江淮夜，悲摇落、南柯下。正人间尽道，的卢堪炙。只合晴秋游上党，岂宜盛世谈王霸？念须眉敷粉老迦陵，同悲诧。

☆ 高阳台 山（步韵不语韶光同题词并仿其笔意） 

衰草荒烟，丹枫白露，青崖寂寞云间。吹老风霜，茫茫不见神仙。东君去后红尘漫，隔红尘，难睹真颜。惹苍岩，暮暮朝朝，无语颓然。 
来时恍忆簪花陌，是无边柳色，十里啼鹃。一树桃花，酩酊醉倒崖前。空余涧底纷纷落，更谁曾，一顾忘餐？剩千年，冷月高台，秋水长天。

☆ 沁园春 呈马甲“华山岳不群岳”  
瞻彼宗师，道骨仙风，矫矫不群。看朝阳峰顶，运筹决胜，嵩山会上，逞技惊人。虎视东南，鹰扬河朔，一统江湖称至尊。功成后，向菊斋小隐，偃武修文。 
相逢细论缘因，道八百年前是故人。算令旗所到，号称五岳，山门开处，起自三秦。独恨当年，吾家阿桧，曾误君家故将军。俱往矣，且为先生寿，赋沁园春。

☆ 山花子 夜菊（步dumb词韵翻案作）
月满回廊树影长，好风穿牖带花香，应是怜君舒倦眼，送清凉。
枝叶亭亭摇雾影，情思脉脉入诗行，立尽深宵还一笑，向朝阳。

☆ 参加菊斋武侠风云杀人游戏6首

☆ 凭吊篇 清平乐/悼念谢烟客同志 
折我小芙蓉，失我谢烟客。独向摩天崖畔行，挂剑还君诺。 
节令近深秋，吾意渐零落。不恨江湖鬼蜮多，但恨人非昨。

☆ 杀人篇 金缕曲/韩刺客帖杀张无忌（醉卧长安）
君也偷生耳!算平生，負人無數，敢稱無忌?未雪紫宵宮前恨，今世愧為人子！更誤了、屠龍大計。慧劍無鋒情絲亂，欠人間、多少胭脂淚？仔細數、幾宗罪？
江湖昨夜風波詭。酒樽前，玉山傾倒，月沉星墜。遂使英雄齊慟絕，君已惟餘一死。今借取、尊頭往祭。從此生涯真如醉，九尺軀、橫臥長安市。殺人者、韓非子。

☆ 暗杀篇 柳梢青 飞刀 
霜寒浸骨，碧空弯月，荒林野栈。多情剑客，无情宝剑，岁华将晚。 
拂帘蓦地风来，烛影动，飞花千瓣。赌命生涯，江湖故事，渐行渐远。

☆ 散魂篇 自悼生得荒唐,死得窝囊 
昔闻韩刺客，起自布衣间。长铗歌燕市，危冠好大言。 
轻身酬智伯，失手陷长安。笑柄传天下，惊情四百年。

☆ 捣乱篇 清平乐/快活王诱拐无知少女霍青桐 
江湖战乱，侠客重开战。盟主无情摇铁扇， 苦海回头是岸。 
本王鹤发童颜，佳人翠羽黄衫，西域花天酒地，逍遥绝足中原。

☆ 谢幕篇 水调歌头 刺客传说(刺客团全军覆没后赠六同袍) 
各负屠龙技，七剑下天山。平原逐罢狐兔，郁郁不开颜。立马白衣胜雪，拭刃青锋掣电，
嗔目发冲冠。识我真国士，为子救邯郸。 
木叶飞，彤云动，响惊弦。丹霞碧水无色，别样血花斑。一去白虹贯日，见说苍鹰击殿，
不见一人还。应是蹑云履，帝宇斩神仙。

满庭芳 与小眉寿 2005-11-20
何月何年，那山那水，杜鹃声里江南。小荷初醒，摇曳碧波间。舞罢亭亭敛袂，霜华重、翠袖生寒。思量矣，横波无语，晓雾笼春山。
年年，歌不尽，金樽檀板，锦瑟哀弦。有心头百结，眼底千端。难问兰因絮果，解不了、九曲连环。垂杨岸，王孙何日，来系采莲船？

满庭芳 读细沙集步韵赠小贝  2005-11-21
蜃雾冥冥，烟波淼淼，漫随潮去潮来。花冠仙履，云际踏歌回。串缀零珠碎玉，妆点罢、七宝楼台。登临也，香车载酒，来访谢家才。
悠哉！同一笑，月明千里，共汝徘徊。照肝胆冰雪，鸥鹭休猜。但有风霜旧恨，须付与、歌板吟怀。斯时也，星临万户，花气浸萧斋。

沁园春 赠菊斋群诗词游戏资深裁判孟黑哨依依
鸣哨挥牌，摐金伐鼓，翠葆霓旌。似孙卿演阵，威风凛凛，朱虚掌酒，杀气腾腾。二陆俱来，三苏毕至，戏马台前十万兵。佳人孟，要点勘风月，检校豪英。
共君沉醉深更，看花雨缤纷出画屏。赞诗联百韵，妙才争胜，令行千里，败将服刑。上扫云根,下拂地足，执法还须别有情。风流甚，真烹鲜老子，宰肉陈平。

鹧鸪天 宅人自嘲
烟雨清明不胜愁，莺莺燕燕几时休。伤心网事兼人事，寥落心头到笔头。 
辞凤阙，别南楼，宣和天子旧风流，等闲抛却江山累，五国春深卧楚囚。

南乡子•步韵-dumb- 2006-9-11
何处是吾乡，露染桐阶风满廊。醉里不知花落尽，仓惶。襟袖萧萧向晚凉。
四海一空囊，蜃景楼台飞羽觞。话到轮回因果事，茫茫。认取他生琥珀香。

浣溪沙 过光明顶留赠小久  2006-11-9
水上莲舟水畔纱，初逢君处偶停车。溪山非复故人家。
我向樽前销俊骨，君从别后减风华。萍根浪影各天涯。

战国风云录游戏几个：
水龙吟 步剑承影原韵挽息夫人
人间一夜秋深，西风又压梅花苑。黯黯清愁，沉沉消息，尘缘羁绊。隔却双星，无端万里，迥然银汉。更蓬莱蜃影，罗浮幻迹，重遮住、东望眼。
聚散如风休绾。惯由他、为炉为炭。浮云来去，茫茫休问，天心人愿。弹杯一笑，雪溶冰释，千秋清怨。但重泉携手，云间并辔，渺江湖远。

水调歌头 劝秦王、吕相国自杀书
天下汹汹矣，志士将安归？谁驱大野龙战、王道付坑灰。遂使天人切齿，卷起风云震怒，要斩大王旗。政恐不免耳，杀气逼宫闱。
荆卿匕、专诸剑、子房椎。英魂厉魄难灭，一一响惊雷。千古奸雄应悸，数尺白绫可用，渡劫鸩三杯。费厄能泼赖，一死解秦危。

金缕曲 悼绝世名捕
与子相望久。记年来、相逢意气，一番师友。赌剑楼头清光里，烈烈情怀如酒。漫挥洒、云飞涛走。似此风华真绝世，动名王、争购将军首。竟不得、归南亩。
谁人不识萧北斗？剖肝胆、兴亡生死，尽托君手。依旧干城英魂在，惹得信陵消瘦。料应是、平戎策就。已自无忧家国事，许癫狂、来击庄生缶。吾醉矣，堪笑否？
（信陵君，醉版马甲，任敌方首领，名捕萧少戏称北斗星，过片结拍二处出律，饶过）

喝火令 奉无双神捕令，挽介之推 2006-8-16 8:51:00 
久历焚身苦，人间奚可为？愿从锋刃证菩提。劫海茫茫飞渡，伏剑了相思。
且适鱼龙性，能消鸥鹭疑，重来我亦有余悲。不祭秦王，不祭吕不韦，特提登徒子首，来祭介之推。
（登徒子是我自己，对冤死介兄与有功焉）

临江仙 恶搞步韵小小临屏步韵寄云衣 2009-1-8
卿是新荷熠熠，我如芳树垂垂，匆匆过了看花时。重来人不见，空倚去年枝。
露重可怜月影，愁深不胜云衣。罗浮一梦醒来迟。此情无处置，又恐问余知。

南北战争游戏，沁园春 拟萧大王遥望江南2008-7-11
回望天涯，情仇误尽、绝世风标。惹聚贤庄上，孽沉似海，雁门崖顶，泪涌如潮。塞上牛羊、洞庭柳色，一骑南来酒未消。从今去，把温柔敦厚，一笔勾销。
也思立马中条，看如此江山劫火烧。恐听香旧韵，随风惊散，坞前燕子，无主飘摇。新月升时、伊人居处，十里荷花未忍凋。如何向、这千重恩怨、风雨南朝？

双口党游戏临屏步韵水调歌头2009-10
乘醉中宵舞，四座一时空。闲来临镜忽讶，吾亦有重瞳。自笑长头大颡，还学蜩鸠生计，悲恨自千重。拔剑出门去，江上起秋风。
秦王馆，梁王苑，楚王宫。风流旧迹，都付依约雨声中。剩有荒烟衰草，和着渔樵野话，零落古今同。欲逐寒江水，无语只流东。

水调歌头 胡子旅京有寄
暝色来天地，客子滞幽燕。恰逢江山劫后，萧瑟损欢颜。些子风流陈迹，和着连天飞雪，领受一城寒。卿来一何晚，我去已多年。
访仙踪，胡不到、后海边？宅前公子或在，人海一擦肩。今夜谁家灯火，何处红泥绿酒，零落醉中眠。明日霜风下，乘醉过邯郸。

水调歌头 岁末寄单衣恃
十月霜风恶，大雪失幽燕。中原万里横扫，余势犯江南。欲问烟波旧侣，念着吴园花草，共此九州寒。一自单衣别，萧瑟近中年。
天地迥，形神倦，向谁边？黄昏坐久无味，尘色瘦诗肩。酒未成兵一旅，愁已围城四面，千骑压重垣。寄语大梁客，为我救邯郸。

------------------------------------------------------

戏作：仿诗坛各家点将录作《网络诗坛点菜录》数则，后沉迷于吵架而搁笔。

一、饭前开胃小菜一道 宫廷秘制卤猪脚: 球溪河
球溪河据菊斋，称帝，复矜才艺，每以宋徽宗、刘阿斗自许，而猥琐过之，与坛友争，闻诤言则流千里夷九族，遇面谀辄赐爵，一坛皆惧，遂臣事之，或呼为师爷，帝益骄，揽镜叹曰：朕虽无缚鸡之力，鸡要缚朕亦非易如反掌，云云。擅律绝，气象浑然，大气端凝，俨然上国威仪，偶为古体，则高古质朴，邈然古貌，拟诗经翻流行歌曲尤见功力。帝性简朴，不为词曲小令之类，盖少绮怀而厌郑声也。其为文不尚虚饰浮夸，不以富贵凌人，性滑稽，擅搞笑，脱然市井之间，与众同乐，笔下时有奇文，怪诞离奇，别有风味，文似不胜质，故点为卤猪脚。
赞曰：一著高冠暂忘形，乡翁邻女尽公卿。汉宫新赐家常味，可饱三千马甲兵。

三、正餐小炒一道 川味回锅肉: 十三不靠
十三不靠，白云首徒，菊斋老将，执娱乐派牛耳，新任同福客栈李大厨，初以五七律行世，熟练有余而余味不足，兼以七言古风，抒情讽世，动辄一韵千言，滔滔不绝，观者赞曰：好多字。惜吾等轻薄儿，耐心仅及三两行，曰：观止矣。靠之为人，粗犷跳脱，好为优孟之戏，生旦净丑皆能，率众日以长袖招摇，呼啸来去，莫之能当。方之庖厨之间，甘美丰腴，五色纷鲜，无之不能成席，望之难以竟箸，以其油腻，故点为回锅肉。
赞兼赠曰（孤鹤入群）：
朱楼莫上最高层，控鹤骖鸾下玉京。燕市行歌思旧事，荥阳乞食认前生。
凌云未赋身先倦，邀月犹期诗已成。除却山妻谁管得，出门一笑暮云横。

十一、凉拌蕨菜： 林溪
林溪始混迹聊天室，有长者过而爱之，教以格律技法，复引至菊斋，众人惊艳，以其清新醒目也。始做绝句，后为五言，清浅流丽，摇曳生姿，如六朝歌谣，后入幽深，犹带山林清气，味之殊少脂粉荤腥之气，更无学究故态，纯天然无污染之美味也，沧海明珠难以喻其韶秀，空谷幽兰不足方其灵动，强为譬喻，其佳句“清溪不绝下春山”可为注脚。惜诗风一味清淡，所写拘于一己朦胧心境，诗路狭隘，终不免孱弱，07年后渐绝迹江湖，或归山修炼，以续十年磨剑之功也。
赞:在山泉水清，出山泉水浊，春山如有待，清溪自可濯。

十二、黯然销魂饭： 落花风雨
落花风雨早年横行诗坛，好披马甲以避粉丝，诗词两佳，才富思丽，雅健雄深。律绝必以一二佳句为明珠嵌冠，不肯稍落平凡，孟偶赐匾曰“七绝圣手”。好发慷慨悲歌，伤时感世，多风霜之色。所写涉羁旅、宦游、绮怀、咏史之类，无所不包，眼界广大，有俯仰古今之概。自寿诗曰“生非乱世应留憾，死值华年不敢期”；寄人句有“他年老卧风波上，记得京西大雪无？”咏古琴则曰“犹带风声三百年”，萧森苍郁如万古名刀，人不敢平视。美凤仪，善交游，初与长安、慕容诸人游，递相唱和，珠璧相辉，为当日菊斋胜景。暮去朝来，谢娘老大，维特飘零，名草有主，乃渐疏网坛，豹隐于酒吧歌肆之间，后进无由识矣。当明月之夜，霜雪之晨，时见诗友发故人之思，翻《隔雨集》聊为堕泪之碑也。
赞曰：掌上流光影外身，年年辜负五湖春。庾郎消瘦沧州冷，犹道伤心胜古人。

十三、锅仔鲫鱼萝卜丝 ：白萝卜（公子不白）
天涯奇女白萝卜，马甲无数，任侠疏朗，好争论，辗转各时事、财经、文学、养生诸网站，与世沉浮。其人学养丰厚，见识高卓，淹博恣肆，见者目为女夫子。诗以律绝胜，堂庑特大，而才思便捷，于网战中挥洒成篇，风云旗鼓，别成风景，其游戏之作咏金人物，好事者制为谜语，流播四方，如咏程英“幽谷风清花自落，天涯君子旧时袍”，温婉惆怅，向问天“剑气横霄龙破壁，负图千里故人来”，发欲指冠。唯笔下多率性，偶尔流于油滑，得失俱在此。好议政，有入世心肠，难免自伤肺腑，亦能谐谑，诗文妙趣横生。余慕之久矣，百计诱来，惜其厌我斋“小圈子气”，复飘然远引，初尚能睹一裙角，渐世事纷纭，吾竟不复能辨其马甲矣。以外辛辣而内温厚，汤醇味美，点为鲫鱼萝卜丝，名至实归。
赞曰：征东萧索甚，卓落亦吾师。击键清歌罢，当窗遥想时。云踪深欲挽，龙性邈难知。何事秋风病，停弦一问之。（旧作，时余以马甲“小试去征西”答其马甲“小试去征东”）

二十、大锅炖全羊： 苏无名
夷陵苏无名，自言先祖居近韶山，因号“高贵乡公”，既负郡望，复重金购学历，乃睥睨网坛，目无余子。好斗，而武功颇不济，风闻微词，辄发征蛮之师，王师败绩，旋树白旗避战，上书斗大金字曰：微笑不语。数，为天下笑。又好指点江山，臧否人物，语多侵凌，侮人不倦，致众议汹汹，群氓切齿，偶一失蹄，必乱箭砖瓦鸡旦伺候，常致体无完肤，如是者月遭鸡旦之厄，贵人怜之，08蜂会特慰之以“月旦奖”。或呼其蒋干，以象酸刻伧夫也，然考诸三代以下，人谁不伧夫，复相煎何急？无名诗，初多仿古，后多七绝议论，《木兰花辞》顾影自怜，如昭君出塞，《思远人》娥眉高髻，如黛玉葬花，其得意者《点将录》记网人行状，如白头宫女之絮絮，《苏子聊斋》叙国朝轶事，如邻家大婶之娓娓。诗、词、小品文、时文、随笔俱美，言之有物，骨肉均匀，调和百味，大快朵颐，纵非百年事业，亦足寒宵佐酒也。
赞曰：珍重轻狂小杜名，男儿事业在横行，刚肠铁脊两无价，留待他年五鼎烹。

二二、家乡小吃：阿二
昔桓温平蜀，宴于李势故宫，雄姿英发，议论风生，一座皆倾，有客独曰：卿辈未见王大将军耳！以处仲尤胜也。昨群聊诗坛作手，言及当年阿二，座中颇有不知者，余亦发此浩叹。阿二前辈牛人，游戏红尘，足迹遍中镇、天涯、菊斋、三月各地，俱有称焉。马甲层叠，法身千万，曼妙多方，神机百变，或七律雄沉，记羁旅山川，中年况味，亚历山大也，或绝句纤秀，翻西典艳曲，少年情怀，白雪公主也，或诙谐机智，戏笔刺世，恶霸黄世仁也，如此不可胜数，吾尝领半师之惠，而追随不得，临屏太息曰：二兄其犹龙乎。初，玉井征词，阿二技痒，制新甲填满江红应征，旋为有力者窃去，天涯士民为之不平者久矣，贼且呶呶不止，二兄方施施然现身曰：卿勿如是，非吾友也。论者以为窃者固可耻，苦主亦宏阔嬉皮太过也。
赞曰：一从白羽入青云，下界相思恍不闻。宣武风流开夜宴，恨君不见王将军。

二五、酥炸小金鱼：金鱼（取个名字真头疼）
网络兴，有倡时语入诗者，好言革新，此亦历朝故例，唯今人特挟西学、哲学以轻古人，古人遂不能敌。于是诗道大昌，量产于试验室生产线，国际标准，真空包装，其间流派叠出，擎旗舞幡之士，盈于道路。中有金鱼者，独不忍弃古人，时语而犹能敦厚，一往情深；亦不忍骇今人，多里巷味而无太空语，天真诚朴，其辞曰（咏雪）：我是雪花天上来，偶然落在你窗台，......知故事，早安排，春天到了便离开，阳光暖暖风儿绿，一点湿痕不必猜。其余如“青藤爬上旧单车”之类，皆清浅宜人。此鱼之仁也，未尝降神布道，口不诵“张力”“嬗变”“元素”之咒，唯潜水悠游，有尺水集、远水集、混水集、覆水集、止水集等，不离于水，允为高产。以其江湖草根本色，工薪价位，稳居平民餐桌。
赞曰：一入鱼缸天地小，莫轻野水忘江湖。翻身偶误化龙计，遂使人间食有鱼。
