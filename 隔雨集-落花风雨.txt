《隔雨集》 
余也不惭鄙陋，每岁结集，几成惯例。 
去岁心思渐退，得之甚少，略删临屏凑兴无赖练笔之作，亦制一集。 
岁末有“人生隔雨尔，相望或相思”句，是为名。 
虽风烟万里，与人但隔雨相念尔。 
七律·有寄 
自海淀法院出，路边店放《九百九拾九朵玫瑰》，闻有怎堪相识不相逢句，愣于街心，一时情怀，为纪。 
昨日歌吹今日风，长街怔仲欲何从。回头前世空遗扇，错臂今生信有钟。 
诗为椎心渐惜墨，人甘负气忘相逢？最难消受东君梦，夜夜巫山十二峰。 
七律·用八胡兄新年韵 
梦涉冰河试炼魂，明珠满地证前痕。天因薄幸能千古，路为多情又一村。 
邂逅妆成新浪漫，相框记得旧温存。与谁作别少年景，牧野流星独自奔。 
七绝?停云兄自德返，自笑英雄气短，作绝句以示 
歧路行来夜未央，再回头处两苍茫。若有人堪同落泪，一时儿女又何妨。 
与司雨客兄等临屏作绝句 
前年已废指中烟，昨日更消尘世缘。不弃而今惟有酒，只须醉我莫须怜。 
行行聚散两如烟，已是思君又一年。人间底事甘同苦，除却多情不可怜。 
抛残旧恨种愁根，二十年来幻海身。屏前一展多情字，谁是红尘解语人。 
诗成陈迹墨成烟，未记行来多少年。与君同是多情客，各有伤心不必怜。 
我似漂萍何处根，聊从沧海寄余身。他年有客偶相值，为托新诗与旧人。 
*十二国纪中，有海客一说 
聚散纷纷世上烟，人间弹指又经年。三生谁约伤心事，说与佛陀犹可怜。 
绝句·与慕容兄饮酒 
醒言人事醉传觥，说尽荒唐说死生。说起当时年少矣，忽然一笑两无声。 
五律·折腰体步韵答停云兄见赠 
燕赵男儿事，相期酒一壶。才寻楚客醉，便笑阮郎孤。 
论交无鬼蜮，对坐有人屠。快掷杯中物，同消腹内虚。 
鬼蜮人屠者，本事自知，不注。 
七律·临屏用长安韵赠别慕容 
世有伤心不肯除，文章我辈一时殊。略酬别恨将诗送，犹上高楼散发呼。 
君子交情如酒水，鱼龙性命在江湖。他年老卧风波上，记得京西大雪无？ 
七律·有寄 
一宵春事又匆匆，寄与流云几万重。风景何堪似初识，相思渐至不从容。 
花成半谢梦犹远，影被新描墨正浓。画伞青裳来永巷，依稀烟雨旧相逢。 
七律·友自圭亚那返数子饮至天明屈指十年未见为寄 
得句当时笑楚奴，谋皮事老始回车。泊于天地十年客，翻尽悲欢一页书。 
湖海千寻龙气杳，家山两戒故人疏。犹亲近是中宵雨，半落青衫半酒庐。 
七律·七夕 
凉风吹梦向西洲，卷尽垂帘不上楼。我与梅花相对瘦，君如春水一般愁。 
云天有恨诗何补，幻海多情鸟自投。能许双星亘古老，人间换得偶回眸？ 
绝句·生日自题 
一枕京华似水流，三年客路欲苍头。未知英气销多少，夜卷垂帘试斗牛。 
生涯渐短梦犹长，诗畏人知惯自藏。曾诩梅花林处士，窗前却种紫丁香。 
清平乐·有寄 
相思多少，未抵相逢好。赋得多情成小调，与子闲弹到老。 
青衫绿鬓韶华，耽书载酒生涯。逢子春风一度，人间不看桃花。 
七律·夜读 
客里销磨是此生，文章到底累功名。学人作茧能无悔？与古论交多不平。 
争拟云天双翼老，未妨风雨一灯明。深更半卷船山草，时有秋蝉和几声。 
木兰花·与人相见即，中宵无寐，用长安兄韵有寄 
新茶难抵新伏暑，中夜与人凌乱语。两三梦里落花声，一刹指间蝴蝶舞。 
生涯早被诗书误，试酒闲愁剩几许。多情我已不如初，岁月期君相对去。 
绝句 
人送龙井，中夜煮之，为寄 
白水红泥小绿芽，一杯何似故人家。此夜暖风催热雨，那年春雪上梅花。 
绝句 
沧海萍踪寄此身，年来心事独沉吟。小院谁家歌古调，一时清绝不眠人。 
文章误我已多时，客里生涯渐远诗。却是秋风明月夜，寄人旧句偶成痴。 
出门半步即天涯，纵有繁华何似家。一样窗前三尺月，春风不肯种梅花。 
*二十年来书等身，惯将诗酒对光阴。春风欺我灯前眼，吹上梅花雪几寻。 
脑后生白发，目不能及，友告知，一叹。 
清平乐 寄人 
凉风吹坠，三两星星泪。长夜谁修云一纸，飘渺眉间春水。 
十年明月如初，问君拾得花无？ 梦里忽逢秋雁，觉来不见鹧鸪。 
好事近 临屏其年落日韵 
深巷浅更声，四野星灯悄黑。把盏盛来旧梦，照影乱如织。 
十年客里看繁华，天地只身侧。谁向岐王府邸，问江南旧识。 
江南忆 临屏用其年岁墓杂咏韵 
江南忆，多少在西州。十里垂杨千叠翠，两湖星火一重楼。曾与故人游。 
江南忆，风物惹人怜。笑我投笺试颜色，因谁留扇问前缘。已似几生前。 
江南忆，双桨在西湖。一镜柔波离复聚，三年鞍马楚经吴。回首渐模糊。 
江南忆，花飞烟水流。记向留园题旧壁，约临湖畔筑名楼。为汝上帘钩。 
菩萨蛮 用其年韵 
人生寂寞钟声打，于今我亦孤单也。天地两茫茫，无愁亦断肠。 
梦中忽逐鹿，起看杯中绿。烟月满孤城，啼鸟一声声。 
唐多令 用其年韵 
旧岁好光阴，贪杯卧绿衾。谁家年少比黄金。记得当时荒唐矣，风满袖，雨一襟。 
星月两沉沉，高楼梦笛音。回头一径落红深。多少情怀多少事。从那夜，到如今。 
临江仙·中秋有寄 
（一） 
此去江山何处，重来料已经年。满怀心事笑人前，一身长作客，未许别离难。 
半纸描红字里，一杯明月唇边。从今消息水云间，秋风来海上，吹不到长安。 
（二） 
笑我投杯不醉，怜君计日难还。清宵明月影团团，故人憔悴甚，何以不相关。 
笔下无多旧句，京中日渐新寒。却移卧榻对窗眠，秋风如有意，吹梦到唇边。 
闻印尼炮击渔船一死两伤 
听闻一水两相关，敢吝风波辛苦钱。早知此去无归日，典当寒衣尽数捐。 
贺新郎·为家严寿并劝止酒 
此夜为翁寿。料经年，身强体健，起居如旧。 
不问新来闲娱事，只问筵前杯酒。可犹是，一餐三斗？ 
知有性情饮不尽，更文章，千古长为友。今为谏，能止否？ 
算来儿亦个中手。 
也绝知，醉时容易，醒难消受。不念此身终渐老，难匹少年时候。 
念家母，常因病瘦。子远未能勤侍奉，仗严亲，左右扶持久。因于此，再叩首。 
寄人绝句 
（一） 
欲说相思竟哑然，人间或是有前缘。昨宵梦里梅花发，仿佛春风又一年。 
（二） 
每于怅惘笑无端，略写相思料等闲。最爱江南风月好，输君烟雨两眉间。 
（三） 
落花声里故相知，忽有闲情似旧时。记起那年星月夜，与人对望两成痴。 
（四） 
辗转红尘味索然，经年风雨等身前。生涯有憾逢君始，怕见人间四月天。 
（五） 
相逢笑笑两无由，修得今生一段愁。此夜天涯谁对影，那年人海偶回眸。 
（六） 
人间何以证相思，每有悲欢问已迟。纵是江南明月好，一生照我不多时。 
（七） 
梦中曾许两缠绵，谁补迢迢离恨天。解道一年风物老，忽然明月到窗前。 
（八） 
恨不移舟海万寻，消磨一世眼中身。总为当时曾有语，至今不作看花人。 
（九） 
似幻还真写不成，人间解道偶相逢。梦里因君同弄影，为周为蝶两从容。 
一组 
1 
一二三四五，年光屈指数。屈指何其易，行来何其苦。 
2 
生作书生命，却有农人苦。春种相思豆，秋成相思树。 
3 
五月置新酒，一双白玉杯。约人不肯来，蔷薇独自开。 
4 
目君如春风，目君如旧雨。昨夜有风雨，吹过梧桐树。 
5 
君为洛之水，我为濠之鱼。冷暖虽可知，怀抱不能许。 
6 
相怜与相守，相思复如何。新觉情怀减，应是寄人多。 
7 
七月与君别，十月发初白。君食梧桐叶，我食梧桐子。 
按：沪上习以梧桐子入药，可治白发。梧桐叶据传可减肥，一笑。 
8 
将我玲珑心，寄君一张纸。人生隔雨尔，相望或相思。 
清平乐·雪中过雍和宫逢测字占卜者有寄并题05集卷末 
长安寂寞，有雪姗姗落。 
街尾谁撑旗一角，解释人间哀乐。 
问询生死悲欢，问询岁月流年。 
不敢言君姓字，怕他说起姻缘。
