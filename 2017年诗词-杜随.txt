
2017年诗词 【议精】
读成昆秋兴八首

鲜血成诗烈士心，江湖老去气消沉。三秋木叶年年落，久已无人发浩吟。



读沙子石子披沙集

某丘某水某孩童，归路长迷故梦中。毕竟飘流何所去，秋枫一叶血殷红。



岁暮

岁云暮矣雾霾来，除旧迎新例举杯。辗转路曾经雨雪，彷徨心待洗尘灰。知无可避中年至，信不能招往日回。万点灯芒浮夜海，恍闻天外动沉雷。



记梦

缥缈一湖依碧山，鸟飞不见绝尘寰。沾波红叶漂流迥，影水白云来去闲。天地何年辟此处，梦魂底事行其间。临风我向湖心立，月出皎兮如可攀。



抄古诗十九首

岁月忽已晚，挑灯抄古诗。天涯寄书札，笔下讷言辞。兰蕙知相忆，芙蓉遗所思。故人心尚尔，但感别经时。



上海发布

近年关兮空街衢，有滴滴兮出无车，禁爆竹兮巡门闾。新市长兮志不渝，控房价兮涨渐徐，治雾霾兮久必驱，保民生兮信无虞。众市民兮且安居，乐新春兮庆有余。



宁波动物园游客丧身虎吻

人饲虎，虎噬人。裂喉颈，血溅尘。伏地徒挣扎，顷刻尸横陈。自矜万物之灵长，汝亦区区血肉身。虎非汝，汝非神。



兔子灯

兔子灯，亮橙橙。元宵节，挂满城。犹记童年时，我父手作之。竹条起骨架，宣纸覆毛皮。双睛涂以朱，木轮充四肢。腹内置蜡烛，点亮光彩奇。长绳系牵挽，街上行施施。我行步摇摆，灯行声唧吱。行行三十年，身侧灯久遺。踽踽在长途，昏茫未可知。兔子灯，亮橙橙。不共我，行一生。



毛蚶

毛蚶产渤澥，海鲜之至美。体小貌不奇，味实无过此。宜剥而生啖，酱一碟足矣。其肉嫩且滑，一嚼溢汁水。甘香盈口鼻，大嚼不能止。手落盆俄空，舔唇复吮指。惜哉或传疾，遂禁绝于市。多年未得食，垂涎思不已。今但称生蚝，成名者竖子。慨然书此篇，为鸣不平耳。



午梦

午梦行春野，倦眠芳草甸。晴阳暖覆身，微风绵如练。远处鸟鸣声，隐隐听不见。若有纤手凉，轻柔抚我面。



杨振宁

可惜归来鬓发霜，当年故土不栽杨。江河万古无人识，只道梨花压海棠。



早春

冷雨温阳预报闻，依然地铁去来勤。早梅城外无暇访，春在街头长短裙。



夜雨

玻璃窗隔雨声迟，缸底烟灰落几支。消遣春寒长夜半，黑咖啡与晚唐诗。



挽诗

生者草芥轻，死者山岳重。弥天暴雨来，茫茫中国梦。



理董杂物，见一Zippo，上镌余五绝一首，昔菊斋坛友那些花儿兄所手书也。物在人亡，作此为悼

昔我在论坛，与公交情薄。劳公书我诗，镌之火机壳。疏网五六年，消息两漠漠。偶览微信群，闻公已驾鹤。火机今尚在，黄铜锈斑驳。隐约认字迹，想公运笔作。公不以诗名，吊挽殊零落。睹物思旧人，中怀惘无托。我虽薄能诗，知者亦萧索。一般老病死，遗迹旋消却。今我已戒烟，此将置高阁。启盖脆响生，为公一燃着。



永遇乐  听罗大佑将进酒

故国江山，秦时明月，千古潮水。年少情怀，不须有酒，也堕相思泪。苍凉一曲，听风听雨，恰似倾杯滋味。蓦然间，心头血涌，惜无唾壶敲碎。    忽无磁带，忽无光碟，斯世奔如飞矢。我已中年，词人华发，更有谁歌此。黄河远去，红颜阔别，堪笑无穷心事。何须说，今宵有酒，但须一醉。



生查子  相思扣

硬币五分钱，红线千丝缕。素手巧编成，赠我无多语。    钱已市难寻，丝尚柔如雨。犹在盒中存，而彼今何许。



小猪火场获救主人以制香肠赠消防员 

祝融过农庄，豕舍沦火海。感彼消防员，奋勇救猪崽。幼小得幸存，生长适半载。报恩馈香肠，故教肉身醢。佳肴置烤盘，主客情凯凯。死炙与生燔，毕竟稍易改。生死汝毋悲，各有宿命在。汝既生为猪，乃不免屠宰。



小黄车

道旁小黄车，扫码供骑乘。老大乏脚力，赁此行一程。忆昔上学时，飞踏过半城。所学忘已尽，尚余骑车能。时代如轮转，城市陵谷更。道路名犹故，景观已陌生。置身迷所向，遂有魔都称。人潮起落里，变换红绿灯。骑行今缓缓，不与车流争。骑行今默默，身侧无友朋。行堪过中途，未可罢长征。风雨有时至，努力向前蹬。



视频观小龙虾被置鱼缸殒身

何辜小龙虾，被人掷鱼缸。犹羊入狼群，顷刻临死亡。众鱼巨如鲨，森然利齿扬。徒有求生念，缸窄遁无方。竭力奋微躯，绝境无可降。一螯已催折，一螯挥舞狂。终焉身首分，败壳如裂裳。同困尺水间，竟作修罗场。垫底食物链，葬腹亦寻常。虽不江湖死，未殉十三香。



牙痛

牙痛如相思，忽尔无端始。辗转反侧间，绵绵不可止。复如遇浩克，一拳欧致此。僵卧起不能，头面肿如豕。虽未居膏肓，亦难驱竖子。皮囊制何疏，脆弱甚于纸。况本无一用，胡为生智齿。阑尾吾已割，尔且毋作死。



无题

劫火奔腾焚晚霞，万城倾圮化流沙。梦中碧浪连天涌，开谢纷纷海上花。



天平街道观落叶

落叶铺黄不扫空，百年街道老梧桐。闲人止步车行缓，驶入无名院宇中。

市委诸机关多不挂牌，某公居所亦在此间。



平安夜

谁着红袍驾鹿车，顽童今夜早回家，人间灯火明还灭，天地无声落雪花。
