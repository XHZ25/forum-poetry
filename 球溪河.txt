癸甲稿
 
君马黄
 
君马黄，我马白，同来尘世俱为客。相揖一笑各飘扬，从此云山三万叠。
君马千里据要津，踏破天河拾明月，从容出入金马门，天子亲赐黄金钺。
繁华得意意最高，英气摇动九天阙。恩宠偶然移雷霆，华亭闻鹤难再得。
我马草草阡陌间，春雨秋风茅檐歇，幕天席地任转篷，仗剑横行无南北。
喜笑怒骂只为天，不受黄金不受爵。惯看红雨闹江山，鹪鹩巢林一枝叶。
君不闻，文皇爱老成，武皇爱俊杰，投笔积薪不自愿，天意从来高难测。
马疾容易跌，剑刚容易折，清水不游鱼，黑绢不染墨。
常言道，百姓爱幺儿，官家爱嫩妾，峰鬟水袖不称意，最恨青丝喷霜雪。
最难料，他年灞桥一相逢，醉里却笑乾坤窄。君莫叹，不如意事十八九，怕说恩怨令人凋颜色。
 
别人三章
 
雁回时节故人行，一日烟霖一日晴。最是秋风轻别意，吹来落叶满长亭。
万片芙蓉下锦江，清风去后满城香。从今雁路三千驿，明月相依是故乡。
一阵落花一阵风，彩云载月雁鸣空。君从九曲天河住，未肯槎回尘市中。
 
有题
 
朝闻紫阙传新谕，即日齐州盛世初。里正千缗羞不富，村童益膳愧多余。
金瓯未缺惟孤岛，天子无忧只单于。略恨腐儒坑未尽，两千年有太公书。
 
闻李嘉廷在监
 
闻君不展九重眉，怕听秋声午夜时。偶取库银非有意，偏怜嫩妾未休妻。
从来把臂称同志，至此扪心无异思。天子原轻钩窃事，休将民论自猜疑。
 
三年歌
吾生也晚，未知三年事也。尝为母寿，席散，馀不破之鱼，全身之鸭。母为不悦，絮说四十年前事。吾闻之而骇，其有不得不记之由，故发不得不哭之歌。
 
春夏秋冬春为先，天地君亲食为天，六万万人同一夜，八十三州无炊烟。
当时日月有菜色，朝暮蹒跚令人怯，一年三百六十日，羲和无计省三百。
六十六朝无春雨，九十九夜尽炎暑，苍蝇蚊子都是肉， 麻雀老鼠带毛煮。
君不见，原草无根树无皮，繁星似米云如脂。
吁嗟乎，苍天若解护苍生，应许树生皮三层。
忽传丘头关音土，雪白粉嫩如豆腐，扶老携幼赴野餐，千二百人腹如鼓。
观音土，腹如鼓，此物不是解饥薯，但能入口不出恭，食之绝后君知否。
无常振奋来牵魄，一日百回软无力，冥簿须要次第写，奈何桥外莫催逼。
游魂堆积三千层，侧目旋踵待良辰。但求来生不为人，为人不饱不精神。
只要投胎转老虎，老虎吃人心不苦，只要投胎转蚯蚓，一日十餐有黄土。
阎罗闻之长太息，辗转徙倚难下笔，生灵俱在覆手间，不解人世何不惜。
吁嗟乎，此事莫报天公晓，天公容易生烦恼，此事莫报地皇知，地皇容易乱心机，
此事最莫入简册，枉教儿孙读之空涕泣。
 
沁园春
 
岷水南来，浪偃离堆，剖出碧波。
向川西平野，送来嘉谷，剑南桑陌，织就轻罗。
竹里人家，卖花集市，盖碗茶浓闲话多。
龙门阵，说脂香锦里，粉染南河。
繁华未识干戈。
典长剑，青楼买短歌。
怕黄昏旧巷，约了桃叶，深宵舞榭，遇着嫦娥。
隔岸拼杯，当街骂盏， 翠袖红裙闹火锅。
千金尽，借春花秋月，醉里消磨。
 
补书
偶得先贤诗文残叶十数纸，鼠虫之馀，其无完者。拟补，难之，乃衬之竹纸，聊供翻阅而已。
 
闲铺皴纸触摩轻，斜看丝栏待午晴。韵脚虫偷须会意，书头鼠截不知名。
依稀夜尽催租返，仿佛春深抱病耕。总是猜疑何费补，从来君子有隐情。
 
高力士
 
青麈乌纱立玉除，平明睫上挂霜珠。方收舞女调钟吕，未罢兵符送夜壶。
马驿霖霖亲奉缟，黔中草草托传厨。老臣白发俱忧虑，绺绺何如大丈夫。
 
有题
 
未闻黻冕似流民，忍看如今满市津。挂印无多碧玛瑙，弹冠只缺玉麒麟。
时时炭敬还冰敬，日日身贫更意贫。倘得千官能半饱，农人应是种黄金。
 
国企四喻
 
叠帐重帷烛影疑，霜浓月淡唤觋师。吞金万两遗虫矢，触目千疮画豹皮。
五赃偷移鹅卵石，三官巧设玉灵芝。华陀一望攀垣走，从此逢人怕说医。
 
倾倒玉山歌舞场，红裙扶上紫金床。能封处长甥姨舅，拟下工人朱马杨。
堪笑薪金还养口，但凭麻将可添房。春宵睡足桃花烂，天谕殷勤赐返乡。
 
春风昨夜落梨花，款款只来王谢家。已揽飞廉入组织，将呈王母作烟霞。
金茎不解相如渴，郿坞还闻太傅嗟。满院红尘堆锦绣，可怜隔壁即天涯。
 
曾见青枝入碧霄，神仙一万宴蟠桃。摧皮铺就三层座，剪叶装成七彩桥。
虬杖天然连瘿伐，酒筹古雅带根雕。珠核雨下无腥气，取供厨人半日烧。
 
李真
 
口说太平即动容，扶冠相揖尽儒风。潘郎一笑称倾国，瓦缶三鸣盖大钟。
玉石分明无取舍，忠奸异类有穷通。和珅本是龙前客，不意人间每每逢。
 
杨玉环
 
妾住青霄六七春，遥知车驾出凡尘。云中玉女难分别，项上白绫最逼真。
无怨惟虚千古梦，多情每足一相亲。红颜再许来生事，只嫁君王不嫁人。
 
辞职
 
金马门中旧积薪，何堪渭岸供垂纶。方消附骥攀鸿意，得识当垆涤器人。
至此侏儒无再怨，从今优孟正相邻。熙来攘往成都市，未免红尘多一尘。
 
小酌
余健同学来自江南，酌于西门小鲜堂。
 
江南秋叶似花新，来赠锦官城里人。一语无端成故旧，三杯最是解风尘。
头轻未敢先君白，童趣如何后我泯。欲问当年宵舞客，遥看乱雁过天津。
 
无妻行
 
君不闻，宁作太平犬，不作乱世人。万劫一轮回，侥幸入红尘。乞君且耐烦，听我叨叨声。
我生之初月黑天，九州八府闹烽烟，两顷祖传西山地，一年三税百样捐。
父兄不惜蛮蛮力，日日截山作梯田。忽闻抓丁带枷锁，狗跳粪池鸡扑火，
院篱突入横刀客，长兄被捉仲兄躲。老父挥锄自打门，冲天一叹肝胆剖。
少小无忧最玩皮，未学诗书先学犁。 担来清溪水，去洗豌豆萁，揭瓦觑雏鸟，上树噉酸梨。
偶然头齐阿母肩，家公初教三百千。复往县城读新学，归来翩翩美少年。
儿童追逐踏歌走，家家闺楼开窗帘。阿母为定卢家女，卢家女儿年十五，
青目明净含秋水，绿髮婆娑沾春雨。左手能绣合欢花，右手能刺鸳鸯侣。
岂料白云幻苍狗，炮声隐隐山神抖，鸡犬不敢昼出门，卢家连宵逃汉口。
隔日天地换颜色，红旗插上大门口。长兄归来无左臂，军中得衔是准尉，
村长恰是前年仇，叽咕一语派死罪。押向东头谷田坝，拦腰砍断不下跪。
从此成份划地主，声名恰似过街鼠。分尽瓦屋住柴屋，散尽黄谷留红薯。
谦谦闭门莫声张，梨花开落自寒暑。一阵锣响乱坟岗，老母挂鞋游三乡。
深宵对镜叹长寿，平明无声吞砒霜。扫来落叶当纸钱，草荐紧裹寿衣裳。
呜呜呜，故乡熟土难安身，深山深处矿井深，三年无天无日月，起得五更归三更，
塌井透水永无恙，罐中积得五十金。山腰中妇胖大姐，四年再孀又新寡，
拖着油瓶三两支，惯穿丧服声哑哑。王婆三番说新主，为怜君孤为君嫁。
未作媒时已作母，未成婚时已成父，旧枕洗白画合欢，漏帐剪纸贴鸳侣。
多子多福多省力，酒席摆在当风处。逆风声正高，绿衣枪带刀，一纸追捕状，醉中不可逃，
未及垂别泪，砂碛千里遥。一十五载数秋风，归来啾啾白头翁，
茫茫人海无故人，不料身在繁华中，北随浮云南随雁，心思如海无西东。
日晏背靠谁家墙，叶子烟头灰烬长，目送老媪牵孙去，眨眼无泪笑慈祥。
有子有孙有何难，但得鸳鸯能成双。自怜三餐和水煮，衣服烂处用肉补。
有力不能搭竹棚，无力还须避风雨。夜夜有梦梦不长，梦里家山在冥府。
常言道，岁月如刀刀，刀刀催人老。
老而不死胡为哉，无后羞怕见先贤。老而不死胡为哉，从此无人烧纸钱。
呜呜呜，宁作太平犬，不作乱世人，万劫一回枉为人。
 
问医
偶染小恙，往问医，识方中苍耳陈皮之类，欲究其性。先生莞尔，曰：药，草也，配方而后乃药。譬诗，字也，缀情而后乃诗。拆之，则不药不诗，安问哉。吾闻而喜，为记。
 
饮露餐英畏北邙，尘埃人物最寻常。途穷痛哭惟高士，病里求医总俗郎。
草木本原皆毒药，君臣情性亦阴阳。诗文漫拟长杨赋，不似先生肘後方。
 
高阳台 为安鹤杰《内蒙古赤峰市新华街菜市场》题照。
 
大雪如天，如天大雪，依然飘落人间。
飘落人间，人间甚处无寒。
家山归路三千里，更此时，千里无边。
纵归来，税了春霖，捐了秋烟。
长经玉食裘衣地，剩殷殷抱子，楚楚祈天。
有子若天，天若有子应怜。
他年倘得机缘巧，作官时，便作清官。
不期然，食了诺言，忘了从前。
 
小饮
 
小饮归来未解衣，半沾风雨半沾泥。婆娑醉影谁相近，消瘦梅花第一枝。
 
谒昭烈皇帝墓
墓在成都南郊，乃衣冠冢也。
 
惯听鹃声碧树端，蜀人犹自重衣冠。遥闻疲马南来急，肯信雄师北向难。
刘汉规模大一统，西川气象小偏安。可怜阿斗封公日，未及灵堂仔细看。
 
风筝
 
竹骨绢肌趁风流，避尘欲上最高楼。白云身价原无限，一样青天不自由。
 
汉唐
 
汉唐天子主人翁，亲赐豸冠銮殿东。左手疑能监右肘，盾功谅可敌矛锋。
长闻御史来云上，也见逃臣贴案中。武怯文贪原不怪，惊花一阵雨前风。
 
役事
马府君造作形象工程，与焉，为记。
 
君不见，拟掘银河洗晚霞，宵装璧叶玉枝桠。移城引颈迎王母，煮海居心捉大虾。
休嫌五岳敷金粉，雅爱长城显骨花。吴刚不管嫦娥怨，也傍蟾宫设酒家。
 
青城山三章
甲申春夏，为青城山镇风貌改造事，常往来焉。事凡两月。
 
清院问仓更，殷勤指旧枰。茶凉香有色，酒薄味无名。山隐亭前雨，云分阁上楹。
中庭苔湿处，偶下落花声。
醉醒囊边剩几文，依依半握野人芹。问声何处能相借，一片青山一片云。
 
过球溪河
 
巷小随山隐，苔高瓦欲平。白云天外有，绿绮曲终轻。
春去花离树，燕来雏绕楹。空怜衣带水，不复旧时清。
 
成都麻将歌
或曰：役民百万，凿山作陵，昆仑其表，玉楼其中，此君王之乐也。驱卒如蚁，略地灭国，血流漂杵，杀人如麻，此将军之乐也。锦衣玉食，散金如土，出则桃叶，归则朝云，此猗顿之乐也。对酒吟月，看花喻色，怒则决眦，喜则舞雪，此文人之乐也。吆三喝四，掷色任运，饱不梦饥，闲不思劳，此百姓之乐也。其不谏君王之乐，不禁百姓之乐，则天下乐其乐也。先天下之乐而乐，后天下之忧而忧，其人同此心，天同此理，噫，其何可异哉。
 
筒条万，中发白，八仙桌上无凡客，云中邀来龙七对，拍浪捞起海底月。
君不见，成都茶坊夹河开，门前奥拓奥迪嘴相接。飘出月魄罩锦绣，软鞋踏楼声喋喋。
四十纤葱交加抹，推倒长城如玉屑。七十二番意气高，褪尽风衣耳犹热，
半握蛮腰搭椅上，百褶裙高丝衫窄，粉香冲开青琐窗，斜出绿云三千叠。
葡萄美酒续夜兴，嗑破瓜子满地白，娇怒俏骂随风下，惊落梨花清一色。
明日结伴春郊游，龙泉山上桃花节，万人千车壅东门，红尘飞扬青天涩。
桃花开处胭脂浓，桃花落处游人歇。缺脚方桌沿树摆，红砖砌地板凳斜，
麻将座上无老少，旋转乾坤不论爵。君不闻，顶上家，卡下家，对家和牌指间捏。
下叫自摸金九万，生张射落云中雀，攘臂擒来绝幺鸡，尖声刺穿九天阙。
君莫舞，君莫哭，赢家怕吃饭，输家怕天黑，酒酣肉饱风水轮流转，月高收场机会不再得。
归来隔壁打丧伙，哀歌声中雨夹血，人生自古谁无死，三缺一时恨君别。
幕内牌局重开张，幕外白花如星列，噙泪瞥目向遗容，君知我否心恻恻。
悲莫悲兮老失子，痛莫痛兮中岁丧佳妾’，最恨麻将不上张，此乃万世人生三大劫。
君去奈何桥头望，单行道上另邀约，只今伴君不下桌，未怨眼睑如悬铁。
呵欠吹开杠上花，赢得纸钱长烧不消灭。君莫问，三宵连更何所食，茉莉花茶岷江雪。
 
临江仙 初夏宿青城山。
 
古殿原依高处，红尘未到轻阴。
千年紫气到如今。白云何须种，自有鸟投林。
漫道青衣单薄，只将一事经心。长斟泉水识天音。
青山日日醉，不管月升沉。
 
邛崃平落镇
 
鹭鸶飞过动炊烟，远下楼边小钓船。白沫江头黄桷树，清风来去夕阳间。
 
小酌 赵明同学来自无锡，酌于城南公馆菜。
 
姓字从来不敢题，劳君一问亦参差。石头翠柳折枝後，锦里红尘待月迟。
万里嘘声空击楫，三重锈色怕闻鸡。将杯笑说缁衣客，二十年前着素衣。
 
九月
 
秋兴
 
投影清溪静不流，华阳市上又逢秋。将鸣草莽三年凤，未系江湖一叶舟。
望气原无龙现尾，开弓可曾箭回头。谁堪对酒倾狂兴，风满楼时月满楼。
 
五女咏
村姑村妇，来至城市，勤其谋生，欲咏之而久不得，今得之而实不欲也。
 
保姆
东家未产已移神，呼唤安排锦绣人。昨梦幺儿厨下问，外婆还曾有娘亲。
擦鞋妇
关心去後旧茅庐，似说中庭有野蒲。惭愧官人落日税，低头脚上下工夫。
游街果贩
牛步霜声斜铁钗，些些菜色染前腮。挑筐兔转如风去，遥见金吾来禁街。
餐厅服务生
长摆高腰佩紫缨，珠灯照笑久凝睛。莫问小妹心头事，前年此时三好生。
装修工地背砂人
莫惜明年将病身，灰尘散尽是红尘。高楼透出青苗汗，原是田间送饷人。
 
老家四章
今秋，陪老父回仁寿龙桥故里。父离乡四十年矣，归见山水如故，人物咸非，甚感慨。为记。
 
一段云程杂路尘，故庐上座愧为宾。青山眼熟难携手，老姐神疑莫问贫。
酒气收香瞒里正，茶汤溢味化劳薪。 何须野老传消息，一例桃花源外人。
 
衡门作客到黄昏，醉里相携卧北墩。但问清风明月宰，指头竖起第三根。
 
不闭柴门任往还，主人扶杖客清闲。挑灯以后蚊争座，传酒之时杯触环。
姓字一栏添鬼话，裙钗满院绝红颜。殷勤莫问农桑事，今岁壮丁出玉关。
 
烟炊起处记邻村，认得南山对旧门。致意多情惟故老，欺生不语是重孙。
槐空仿佛来时梦，屋漏依然去后痕。最是宗茔茅草盛，夕阳拜跪奠行樽。
 
谢恩
闻数省已免农税
 
耕云种月向重山，草木生涯露水间。从此官家归隐后，也无辛苦也无闲。
 
都江堰夜归
 
君不见，一卷蓝图献上公，匠人待诏说雕虫。 无关大计惊临幸，尽是微言乱服从。
正色岂知虚我在，轻眠还怕熟粱空。独自深宵高速路，长听冷雨打车篷。
 
夜谈
 
轻貂玉笏说流年，金马门中散紫烟。斑鬓难闲修月手，青春早下钓鳌弦。
密如秦律贪无税，高过昆山谪亦仙。多少英雄悲失路，犹来次第抱槐眠。
 
峨眉归来
 
峨眉气色最相怜，不比终南在日边。欲买青山白云下，三千万贯是榆钱。
 
乙酉集
薄庐朝岩亭
 
林园久闭日将曛.俗骨天生爱曝芹.
史记音容才一卷.风流燕赵已三分.
方惊鬓发沾春雪.未放心思入白云.
置酒朝岩亭上卧.篱花伴醉乱纷纷.
 
怀人两章
 
重来石上下丝纶.落叶满头翠鸟邻.
遥望白云山外去.漫随春雨落红尘.
云裳犹记隐天津.雁驿无凭细雨春.
渐渐篱蔷和月老.亦知京洛有风尘.
 
癸卯春.自国企辞职.出而自谋.于今两年馀.一记.
 
莫问巫咸事事同.蜉蝣自在老樗空.
无名花落苍苔上.浪迹人来锦里中.
拾屦栖惶无老子.闻声得意只焦桐.
清风萍末如相识.过水白云属转蓬.
 
资阳杨老先生赠画.谢之以诗.
 
万人如海自畸零.风雨随身未曾听.
在意沱江云已绿.旋调春水入丹青.
 
城南
 
轻吧巷底酒吧邻.红烛香帘映丽人.
莫向城南下夜幕.十分月色寄红尘.
 
乘凉
 
半盏凉茶颜色轻.流萤一线绕棋枰.
蔷薇架下池塘浅.时来落花敲月声.
 
夏日.宿峨眉山万年寺农家.
 
禅钟拂林杪.惊起虫鸣.浮云断后还生.
农家瓦舍客留处.秋风来去无凭.
相呼卧苔石.待红尘消散.世意澄清.
推杯罢酒.减情怀.最是鹃声.
休指远空星点.搔首问何如.吾发如星.
相忘峨眉河水.苍崖自响.须是谁听.
少年未老.剩书空.瘦影零丁.
对江山一角.炊烟不语.叶下寒庭.
 
归迟.母出候望.感记.
 
前宵电话问何如.也报平安念旧庐.
归雁情怀殊已往.缝衣季节似当初.
秋林齐岸望中满.白发无簪雨后疏.
路北相招还一笑.盘餐但道有鲢鱼.
 
上网两年寄秦绕
 
网上嘤鸣似曾闻.知音每每到桐焚.
何来灌贴无穷水.为许临窗一片云.
雅颂原非书卷气.风流最是石榴裙.
长居剑外亡名姓.不识梅花寄野芹.
 
国庆节宿上里镇
 
院壁临泉满绿萝.蝉声振叶下南柯.
白云不卷争秋色.渌水双分让石坡.
地接蛮疆天使少.民通鸟语古风多.
谁人管束花消息.莫使红尘扑面过.
 
农家门对武陵津.石板滩头与水邻.
两岸秋风麻柳树.半庭酒气陌生人.
掌灯时节鹃声远.歇雨黄昏瓦色新.
莫为凉宵先入梦.清溪送月出红尘.
 
雅安碧峰峡
 
西风昨夜雨嘈嘈.遍地芙蓉颜色销.
最爱白云收拾後.青山一段美人腰.
 
十一五之初.率土之滨.农人无税.为记.
 
生于草芥死于财.惯见鹑衣半掩怀.
二十四朝如黑夜.现而今后绝徭差.
千年一送鸿毛重.万岁三呼语意乖.
莫遣公人称服务.诸君渴饿胜吾侪.
 
附饶墙寻柱补遗一首
 
昆山极顶幻琼楼.弱水三千屦作舟.
纵使月边无落叶.可能从此不悲秋.
 
丙戌
 
大人十章
 
其一
巷曰.按缙绅录.俱戮之有冤.间戮之有幸.怨也.昔蒋之失.乃天下为家.其官之失.乃脂膏为私.非百世计.实百年计也.是难为一国之君.宜其为偏安之主也.夫倭寇食土.半壁为沦.当其时.不可谓不危也.然一帜鲜明.国之为复者.民心斯赖.得鼎屋社.在乎行政.非关榻鼾门窥.是知民可以有难.不可以有怨.
 
一炬秦宫谁抱薪.长城完固几经春.
应无万世家天下.只有千秋华夏人.
能守私财真百姓.旋违盟誓是陪臣.
太平剩客吾最老.为说当时无虏尘.
 
其二 
毛子曰.三人行而别上中下.虽然.亦十之九五为良.每闻特造之躯.不蚀于镪.专养之木.惟柱之厦.自为代表.谁其返视.是故过而能文.非而能饰.凡闻缙绅正襟之言.其善莫大焉.非弄于天下乎.
 
四海螾蛇聚叶公.五弦轻弄送飞鸿.
悬鱼姿态疑弓影.掩耳情怀想圣衷.
父母官经廉政后.三千万在缓刑中.
鑞枪一样藏天库.刚道十年锻炼功.
 
其三
黄帝设官牧民.欲致太平也.春秋以往.一于世袭.刘汉以下.流为征选.隋唐至今.专为考试.世袭则民官异途.归于胎定.善不善则必于私.考试则上下交流.不必出身.得人近于公.公卿虽非楷模.必乃上智.然智非一姓.不由一家.党同排异.泽袍偕行.是天露幸木而放乎草.率土同春.天下入彀.岂非空谈.抑咎将何委.
 
九囿如今已大同.如何采枳止淮中.
昆山有玉非夷土.渭水何人称正宗.
高祖君臣来胯下.项王子弟出江东.
湖海原储云气象.莫于太液下罾笼.
 
其四
官额以民众定.民少则事简.职可兼也.额无空则名不补.无积薪之叹也.若一以党政两设.百部千科专职.则百万之域.其官万.十万之域.官亦万.力不能养.欲致太平.难矣.夫羊为群.狼亦群.千羊一狼则相安.失称.羊尽狼亦尽.婴孩之理也.
 
莫羡貆鹑悬郡斋.难辞义务是徭差.
住行衣食犹须税.党政工团未可裁.
前世天官重下放.来生阴吏预安排.
吾民代表夸三界.蝜蝂悠然过御街.
 
其五
曰.民以吏为师.吏以官为师.江水不辞涓流.则容纳泾渭.谓之近朱者黑.近墨者白.子曰.吾从众.
 
衙门一入阮囊羞.总是投桃报璧球.
十万犹然来白眼.三思岂必读红头.
因君掌印难为劾.顺手牵羊不算偷.
欲换绯鱼成紫服.能将道德做爻筹.
 
其六
或曰.鸟为食亡.官非鸟.人也.必当等以人视之.夫人孰无过.亦复孰无欲.故有黥髡劓刖之制.莫可高之.亦莫自高.
 
澄清天下望中疑.须是太阿无倒持.
莫讳性情如子曰.当知肤发亦民儿.
从来无敌惟钱色.自古孤高最自私.
漫道为人民服务.街头偶语尽微词.
 
其七
浒子曰.反贪不犯上.迁子曰.人固有一生.或作威做福.或做牛做马.命也乎. 命也乎.惟勿作孽.亦勿磨无萁.走无草.既然.其孰不安生哉.
 
一自官云官鸟后.鹑衣博带不包含.
狐鸣始未谋观鼎.山聚原来拟避贪.
渡虎归邻虚事业.分肝养老小负担.
茵茵草木生为下.半日春霖感再三.
 
其八
鬼谷子曰.为官为吏.亦养老育幼.必以俸为.与四民同.亦百业之一职也.等为贪贿。今十万有戮者.千万有不至于极刑者.是典不公则人存侥幸焉.曰庶民犯法与王子同罪。甚无谓也。高薪之前.应明赏罚.尧刑曰。践职之域.以民之均入为俸例.令长亦有二老一妻一子.则俸四倍民.奖其有上智之天.安境之责. 富民之劳.复五倍之.则令长之入.九均也.长下则杀.令上则加.罚亦准此.贪贿之额.月则刑月.年则刑年.及百年则咔嚓之.是以民视官.以官视民之公也. 每闻双归缙绅于羑里之言曰。愧对党国。至于泪数十行下。亦刑不公之害也。
 
四民生业如官职。一样行藏爱错刀。
俸禄能兼供父孥。心机不复取脂膏。
律条虽设科蟊贼。青史将书待尔曹。
品位俱高衣食足。倦听哀善出天牢。
 
其九
名节全亏。不下其生。方志国史。必分载循酷焉。以惧乱臣贼子也。今御史默然。刺史同流。是稗记兴。俚谣出。尧舜哂起也。
 
武皇刺史落云天。一十三州未曾偏。
迁记虽编循吏传。土民犹畏捋须钱。
江河千古刻隋舸。里巷杂谣藏郑笺。
合浦无珠最难解。每闻去路有廉泉。
 
乱曰
 
扪虱檐前数落英。野人芹献为谁烹。
好听南郭充竽响。不解无盐厌镜清。
风流明季还民季。气象升平已太平。
演易闲来观泰极。开元以后有行京。
 
庚辛壬歌辞
 
之一  幺幺
吾闻诸母。辛丑春。农妇拾得腐鼠。为子过生。子死。捧哭之三日。至于无力。
 
幺幺兮幺幺。何为不语。
肋何如缠绳。腹何如鼓。
时其在春。寿其在五。
厨无荤素。幸食之腐鼠。
腐鼠腐鼠。汲井为煮。
孰知其腹裹药毒。独饷之汝。
汝何嚼之速。骨其不吐。
雏燕不飞。其坠在釜。
豆芽不长。复蹂于土。
不能抚兮。难为之父。
不能育兮。难为之母。
地也天也。谁为父母。
天也地也。难为父母。
     
之二  牙足
逢场。顺江街反修餐馆来一老者。呼肉大嚼。牙为之落。人尽笑之。
     
食肉食肉。其速其速。
老子孔欲。涎涎断续。
小二奉盘。蒸气上出。
排箸掷勺。爪爪交触。
款塞在喉。不及下腹。
十指牵扯。为其不熟。
何牙之不在口。厉厉在目。
在烂肉之间。如蜈蚣之百足。
 
之三  乾棠
 
长寿乡唐明渡口。老者倚树候船。坐地遂不起
官渡之北。我生莫莫。
识人之十百千兮。往来其乐乐。
昨我之皮。尔为食以剥。
今我枯死。尔亦不活。
倚我裸幹。屈尔两脚。
草帽盖脸及胸兮。何善何恶。
     
之四  荥经埋
     
早葬我母。晚埋我弟。
除我唯我。其谁与共流涕。
葬母有棺。埋弟有蓆。
今日今夕。其或埋我以衣。
院不锁加。厨无食遗。
今日今夕。其人莫剥我衣。
  
感事
 
之一
 
一似鸿蒙未曾开。争教明镜惹尘埃。
方分走狗逢村树。为避窥墙上楚台。
怪是虮蝇缘颊聚。岂疑胥吏入裈来。
九天不返乘槎客。烟火人间莫浪猜。
 
之二
 
已遣青囊守一文.茶楼酒肆办蔬荤.
深沉莫辨衙内外.授受羞陈野曝芹.
叶不当风樗半老.丝可着色水将殷.
清平世界谁相揖.最是公人梁上君.
 
之三
 
麻姑一嗝未扬尘.六十年前已鼎新.
溷鼠群为司廪主.娲皇自作钓鳌人.
雁迁月黑能全羽.花瘗泥腥可绝秦.
天道循常无计较.商臣后死属周臣。