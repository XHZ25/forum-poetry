 堕马集外集

游美有作

今生无份自由民，独向西洋渡此身。国有花旗能帝虎，事缘穆传乃逃秦。衣冠盛处贤君在，道德微时夫子贫。我愿长舟输万卷，举家往贺燕王宾。

 

哀边四绝

（哀边之一：琉球首里城望大陆）东海波涛自不平，百年龙战野无声。三韩夷种琉球灭，何处衣冠复大明。

（哀边之二：察隅望麦克马洪线）玄奘无才通蜀道，僜人有术渡西天。中朝自古封疆计，占尽神山赐百川。

（哀边之三：过额敏河老风口）铁骑金麾渡此河，千年犹映黑云多。至今常笑中原种，怕自老风口里过。

（哀边之四：近事感钓鱼岛）阵云空自压蓬莱，回首神州拳禁开。任是鲸波吞此岛，吾皇稳坐钓鱼台。

（哀边之五：香港感殖民地盛世）十万高楼八百桥，汴杭宁度此春霄。蛮夷自有屠龙术，不是偏安便六朝。

 

图们江入海口二绝

江屯风景四时同，汉字丰碑辨已空。故国休从帆影入，长桥依旧锁东风。

狗马洋楼替旧墟，百年恨事未成书。东风夜夜吹沧海，空枕潮声射大鱼。

 

近日见耶教传道猖獗荒诞有感

圣祖殷勤学汉唐，南山竹罄始文章。紫城犹在头谁斫，赤帝将兴谶每昌。西海丹青多圣母，中州人物失儒装。休论白马驮经处，斯域从无阿育王。

 

八月八日口占

昨日黄巾死，今朝上帝来。诸公勤努力，我上火刑台。

 

值沪忽忆前月港岛街头纪念歌会依前句赋得

君从青史望天朝，酒冷杯深度此霄。海外王孙衣晋墨，市中公子访吴箫。京师碧血兵天洗，祖国红歌帝运昭。惟有偏安金粉地，缁衣挥泪唱魂招。

 

七月十六日遣怀

学术屠龙自惜才，十年清梦老书斋。嵇书励志交先绝，陆句惊人气未排。郡县功名容易误，丹青事业总无涯。平生自许胶西相，老死公孙又乞骸。

 

端午后一日重游复旦

何妨角斗替芳樽，醉拍栏干深闭门。丞相犹惭伯仁死，布衣终念子陵言。知音常自昇平少，负气都从朝野论。十载南园狐兔尽，俪楼深处悼前恩。

 

有所诗

依前花落不随风，此夜心香四海同。聚富咸阳曾聚铁，歌屠燕市渐歌红。狐鸣已近中南海，鱼烂非关景福宫。五国城中帝心死，吾家终竟杀陈东。

 

毛像标语大行于市有感

祖龙尸骨镇长安，昨日神州又免冠。可惜明堂龙禁尉，不教抬出水晶棺。

 

二零一二年九一八感事

年年蝉唱老南冠，自荐遗民祭圣坛。万世咸阳烧大火，无人知是义和团。

 

有感河南平坟事

中原板荡此无前，来岁清明且祭天。能吏公推豫州牧，等闲坐断五千年。

 

赏时

众卿明日各还乡，依旧红朝胜汉唐。斩我重开文字狱，再教天下诵雄章。

 

癸巳生日感事

满目贪官何所哀，无非妖祸又重来。祖龙奇术阴阳补，少主朝纲轮转回。网快何须大字报，民多率有谏官才。诸公默默低迎首，且任神州再劫灰。

 

有感近日高官人事

宦事常闻说剑篇，万章雄议已龙眠。尚书蓬转弹冠处，疆吏星移折齿前。厚黑争传成绝学，宝红不举亦皇天。公卿尽死街无骨，跻望京师又十年。

 

上海捞死猪逾八千有感

浦江连日起腥风，人道猪婆亦是龙。若得天篷神力助，八千子弟下江东。

 

汤灿

一曲三军尽醉臣，卿家百战自成仁。红颜已化香酥骨，犹是英雄冢里人。

 

闻吏事之变有赋

路转新洲路，家国两不知。天子南巡又，书生中道迟。陵阳争献璞，武乐感不支。莲台尊者像，僬侥竟如斯。十年金桂树，新替绿榕枝。圣颜犹代谢，穷达岂堪疑。准拟狐迁笔，灯前写大悲。

 

癸巳新春

毕竟神州尚有春，华胥旧礼未成尘。天涯各自归田宅，绝胜耶稣圣诞辰。

 

丹竹头吉田公墓祭邢丹

佳城路转翠成堆，隔世前缘曳履来。白鸟临风惟俪语，黄花晞露有清灰。生涯至此原无恨，日影移长更尽杯。如意羊公仍堕泪，方碑阙字我空才。

 

北海道小樽望海七绝二首

西望鲸波未有帆，张峰战罢国如监。吉林千古空临海，无奈江郎密一函。

百年东帝感难禁，西向长安问日沉。战败焉能争四岛，天朝恩让萨和琳。

 

塔什库尔干三首

蒲犁归梦已成空，城望石头马望东。卅六精魂何处是，倚天一道雪如虹。

六部无人追博望，怀柔有策愧班侯。中原莫问和田乱，己丑才经第四秋。

五十年来此国门，苦寒犹念祖龙恩。罽宾已换察隅土，东望昆仑有泪痕。
