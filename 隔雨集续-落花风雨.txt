整理旧作，口占一绝充序。
一样清欢酒尚支，未妨寂寞到相思。新来但觉柔肠老，怕读当年才子诗。
沁园春·输棋
方寸灵台，颦鼓旌旗，演作相逢。叹珠连五子，真成绝杀，棋分两色，多少机锋。
阵列星罗，兵行诡道，能写屠龙一战功。逡巡处，更偏多束手，未许从容。
重来应悔穷攻。已错着兵戈万事空。纵枰交黑白，能逾生死，人非草木，怎负枯荣。
落子千机，回肠百转，谁醒扶头一梦中。从今后，向凌烟阁上，不问英雄。
时近寒食,作两绝寄停云兄
阴凉天气试清明，被酒寻花谢不能。或是迩来真禁火，使人心事冷如冰。
深宵独坐一灯垂，料也如君不展眉。人间各有伤心事，只许沉湎未许医。
寒食
非关君子远庖厨，独寓他乡兴不如。偶有客来询冷落，笑言旧习未能除。
清明几个 
A
桥下车轮流水过，桥头乐者十指黑。一弄胡琴沧海声，满城灯火无颜色。 
生于泥土死归尘，麦子花开又一春。蓦地天风吹海雨，十年来哭旧诗人。 
一片冰心唤不回，文章聊拟纸灰飞。静安赴水纳兰死，天下何人重布衣？ 
四十年来水不兴，至今犹有圣贤名。想君一世真如戏，唱罢铜锤唱老生。 
兴亡未肯吝头颅，纵有前贤笑不如。先生去后遗诗在，只是无人再上书。 
b
守节应惜有为身，世事无言三十春。他年海上花开日，忆否长安授首人。   
旧事而今不可论，古来王寇有从循。唯惜诗名作双照，竟无处鉴百年身。   
存亡旗帜聚群愚，舍死无他有贱躯。怆然身去百年后，青史难追一匹夫。   
空有功名慑远津，荒原未着一方坟。汉祖奇谋成大统，十年不祭项将军。   
功开一代绝人伦，犹有恩荣泽子孙。后事等闲君莫问，宁其早种乱离根。  
底事愚民可乱真，不能尽信是文言。书生真个百无用，明祖如何杀伯温。
c
焚尽风骚不肯休，唐宗宋祖俱成侯。高堂犹挂云中雪，要斩三千王者头。 
谁传天父与天兄，谁葬天王十万兵。百年风雨遗城在，犹说南营共北营。。 
谁驱竖子战长平，谁困双王五国城。将军空有“如知”叹，一例江山悔不成。 
十万兵车土一堆，祖龙旧事已成灰。相期犹有徐方士，船到扶桑丁丑回。 
埋没枭雄白玉棺，存身容易立身难。秦皇汉武衣冠杳，一样铜人泪未干。 
自注
1、天国焚书，封前皇俱为侯，本朝封王两千七百余。 
2、太平军呼刀为云中雪，天王曾有诏曰“天兄耶酥而外，有人称大哥者，论天法该过云中雪也。”天王府门并有诗云：大小众臣工，到此止行踪。有诏方准进，否则云雪中。 
3、李秀成捕后，监中作八万言自述，至：“实我不知也，如知”即止，当夜授首，或言余者为曾氏毁，不考。 
4、近有考据者言徐福乃日本第一任神武天皇，真如此，则始皇泉下作何想？丁丑者，1937也。 
5、汉晋春秋：魏帝徙盘，盘折声闻数十里，金狄或泣，因留于霸城。长吉昔作金铜仙人辞汉歌，中有泪如铅水之比 
公车中，窥邻座报纸，占得两首与大郅
何限沧桑写不成，四年来问旧英雄。容颜未改江山改，话到家邦一歉中。     
曾许登科第一人，少年意气到如今。归来不免廉颇老，空使将军有悔心。     
廉颇尚能饭，而终无可用，斯为英雄一叹
临屏用李梦唐兄樱花韵    
一花品性竟如何，惹尽文人发浩歌。春来纵使真通敌，能及生民四季多。    
惯向扶桑梦宝刀，兴亡旗帜近犹高。气寒西北柳生剑，声满东南秦女箫。 
或作：
惯向扶桑梦宝刀，兴亡旗帜近犹高。气寒西北柳生剑，声满东南秦女箫。
左岸名流开四代，东林党首领双朝。他年若许为青帝，斩尽倭花种苇苕。
自注
剑箫者：湘莲、弄玉之物
四代者，南朝也
双朝者，牧斋服小领大袖，时有两朝“领袖”之讥
苇苕者：荀子，有鸟系巢于苇苕，风至苕折，卵破子死。巢非不完也,所系者然也。
步韵讽刺孟小资 
久筑梯田汗欲凝，忽闻下界有诗兴。不知我辈耕耘者，已到人间第几层？ 
父短信告提前退休，以贺 
半生宦海走游龙，揖别兰台一笑中。除却贤妻谁管得，红花绿酒白头翁。  
一尺楼台一尺风，十年流水十年灯。阿翁投劾阿男抵，应卯依然旧职称。 

车中看美人  
有美人兮身款款，眉峰淡拢眼波涟。行色投诸夕阳里，浑如风景一擦肩。  
师言昔时有劳模可双手弄珠算，今于街角卖报，拟问答  
街角泠泠卖报声，谁提当日有虚名。闻君双手杂珠玉？此夜风寒演不成。  
地下信道有少年弄吉他唱旧曲，为久驻足  
听君唱罢意阑珊，些许悲欢久未谙。我亦曾经年少矣，青衫绿伞过江南。  
天桥遇翁贩人偶，有司大人夺之掷地，裂而不碎，甚奇，诗以纪  
历劫千般始作人，红尘陷足若焉深。料也无非泥与土，何来一片铁石心。  
观人下棋  
辚辚车马气萧森，指点江山若有神。生涯到底亲着子，何似如今局外人。
杨君得环首刀，命制诗 
天生我辈为恩仇，酒入肝肠气不休。时无人共中宵舞，自把精钢试刃头。 
一夜寒光万古刀，精芒射眼欲魂销。恨无人续游侠传，青史青衫两寂寥。 
人为杨君制仲尼琴，其木竟三百年珍，代寄 
弦上知音世所难，何人真识董庭兰。蒙君赠我梧桐木，犹带风声三百年。
读王小波 
黄金黑铁与青铜，仿佛洪炉一梦中。怜君销尽皮同骨，却有铅心不肯熔。 
嬉笑人间三寸毫，游离梦境与尘嚣。觉时欲斩流年断，叵耐书生不带刀。 
游剑池 
吴越锋芒眼底过，千年照影水无波。此地空埋杀人剑，至今不废圣贤多。 
念奴娇 醉后重登旧地，拟古一篇
几时老了，少年瞳，笑我重来中酒。岁月苍茫横亘下，不敌蝼奔蚁走。
鸟谶其粮，人伤其口，木被风霜朽。江山如画，一时多少刍狗。
买断千古风流，终成寂寞，有鬼堪为友。同甫稼轩皆白骨，老杜百年身后。
佯醉官人，传灯娇客，识得文章否。剩些豪气，凄凉长贯牛斗。
寄停云兄小恙
忧伤心肺怒伤肝，世有七情人所关。全无阿堵如君者，小恙些些料等闲。
沁园春·有寄
二月清寒，四月相逢，七月灯前。把菩提数断，焚心似火，前尘问遍，堕泪如铅。  
燕子来时，桐花谢后，沧海兰舟计日还。堪屈指？叹风流云散，一别如烟。  
而今能写悲欢？纵身似琉璃、笔默然。有茫茫心事，宁成块垒，谦谦君子，故讷于言。  
无价双鬟，倾城一舞，醉在江南烟雨间。君陪我，看堂堂风月，采采流年。
口占与寄殊同兄喉疾
平生烟酒惯消磨，不废先生发浩歌。椎心文字新来少，无用牢骚宁太多？
初十夜，梦梅花开，做绝句几个
少时心绪已阑珊，却对梅花一粲然。为怕逢人说旧话：人无绮梦近中年。
一年春事从君始，每岁繁华未许逢。我笑梅花真寂寞，梅花笑我不从容。
几树疏枝趁夜发，离离影下有人家。梦里听说故乡雪，一宵数起问梅花。
次第芳华陌上春，人间谁问劫中身。为有东风曾一顾，年年清瘦不辞频。
诗到天涯句不工，者般人世未从容。何羡梅花三寸雪，一年犹得一相逢。
旧影沉书隔夜茶，不堪言是近生涯。幸喜此心衰未甚，犹能题句到梅花。
贱降自题
欲挽长车力已疲，人间又转一轮时。生非乱世应留憾，死值华年不敢期。
用舍凭他闲落子，风尘老我似凌迟。庾郎终逊英雄气，病到无名几句诗。
故人归国席间劝饮
久渴肝肠近结仇，家山旧话倍温柔。王孙枕上寻常梦，沧海杯中日夜流。
抵死休言七分醉，忘情止有二锅头。请君试我庖丁刃，兵解十年孺子牛。
中暑艰于行卧床一日近晚起食中药并冷饮若干况味稍减戏题
苍术陈皮广藿香，煎来冰水入中肠。可笑生涯杂两味，避无可避是炎凉。
归途值雨有所忆
落落风情料不如，前尘还记少年无？细雨桃花烟水岸，一身春色到姑苏。
与某兄数约，屡爽，复约半月后，叠前韵为寄
爽遍前言未许疲，灯花卜客再三时。马牛棱角羞称骨，君子交情或可期。
绿酒但酬人醉早，青山莫笑我来迟。杯中已逊七分量，囊里曾输一句诗？
贺新郎 七夕
还盼佳期否。笑年年，迎来送往，秦衣汉袖。
终古无言相对立，只道故人依旧。问久别，几人能够？
更底事、传成佳话，教痴儿，隔水常相候。人间换，偶携手？
书遮老眼懵腾久。梦鹊桥，牵来千里，两星如豆。
君厌铜鸾妆未整，我笑梅花太瘦。各自领，尘霜岁垢。
一万载、青丝易白，怎禁得，夜夜常搔首。不如醉，一杯酒。
清平乐一组
《重逢》
别来太久，可悔痴情否？两处无言相对瘦，脉脉销魂时候。
落花吹过重楼，软红拥下帘钩。何限江南风月，输君一寸沉眸。
《彼问禅，为戏说》
算君与我，各被情关锁。为证尘缘因与果，堕入茫茫劫火。
非空非色难凭，无忧无怖谁能？即爱青灯冷月，何妨伴个诗僧。
《落花》
譬如朝露，怀抱留不住。散作指间倾国舞，赢得周郎一顾。
停杯照影应嗟，新来白发添些。不是相思易老，一年一度飞花。
《七夕》
留人不住，枕上江南路。梦到怡园执手处，说起朝朝暮暮。
最堪怜取痴情，者番醉了还醒，一岁逢君两度，笑它隔水双星。
《别矣》
几时重驻，偿尽相思苦。买个名园朝复暮，藏汝百花深处。
燕声呢着帘陇，青衫别了东风。多少人生无奈，原来只是相逢。
七律·之青岛与停云兄食蟹饮酒戏题
杯酒之交未可疑，一年来践故人期。萧条眉眼寒犹立，放浪形骸瘦愈奇。
公子无肠聊对饮，先生似鬼好谈诗。不应话到茫茫海，使我情怀蓦地痴。
浣溪纱·用长安兄近韵赠兰之
话及当时犹可闻，秋风吹鬓也如春。看花不是去年身。
渐老才情搜更少，未凉心事薄于尘。一般憔悴是诗人。
十七日
待上层楼泪不禁，明珠欲握动微吟。百年身陷连环策，一寸愁成定海针。
望极寒山龙化影，招来疾雨鬼操琴。何当尽典抄经纸，买断秋风此夜心。
三月事步杨士几兄韵
射眼旌旗分外红，腥腥紫气满重城。国多大事真需表，代有圣贤宁不争。
本奏四书风雅颂，民生一例牧渔耕。何期小异听还厌，隔海时闻作悔声。
注1道德经：不尚贤,使民不争。不贵难得之货,使民不为盗。不见可欲,使民心不乱。
注2世界大同，是有小异
中元夜诵经
痛到无常不可猜，尘机半悟倍成哀。文章种我十年病，风月埋人一寸灰。
每有金身传劫后，谁驱泥马渡河来。天心若肯怜徐甲，瘦骨休教上隗台。
昔初学时蒙西蒙兄不弃诸般推举教益良多未敢或忘诗为送行
久厌人寰不肯留，五年故事两休休。车尘曾过济南府，负了临行酒一掊。
鹧鸪天·京中渐觉秋意与慕容闲话旧事步长安兄韵
夏欲残时秋意初，萧萧一卧叩兵厨。何当痛饮连天雪？话到春冰小火炉。
谪司马，病相如。梁园旧雨不成珠。窗前梧子三回落，南渡将军勒马无？
节前出差青海，偶得几首录于手机内 
塔尔寺
泠泠青石得得敲，何处寒声破寂寥。双目有人明似水，新髡鬓发洗僧袍。
觐见宗康活佛
闲坐蒲团默诵经，听闻有客自神京。说起门前青石在，至今犹恸马蹄声。
雍正时罗布藏丹津叛乱，年羹尧占寺杀活佛。
日月山
每上石阶一寸寒，西风吹面泪斑斑。千年若个伶仃客，独抱双肩看雪山。
文成公主经此入藏，有日月亭
青海湖
平生已恨性孤高，到此湖山倍寂寥。乱堆云色来身下，一路青山抱我腰。
食蝗鱼
我在高堂君在盘，算来君与我同年。却羡君能住边藏，我生何处避人烟。
传此鱼一年止得一两肉，同席有藏民不食鱼。余不抵美味，作诗为超度 
两首鹧鸪天为阿然生辰
还记西江几度歌，从君杯底起风波。别来诗比沉疴减，总是愁将岁月多。
余安好，子如何？湖山一梦久嗟哦。他年再置刘伶醉，淀上荷花摘得幺？
客里云烟逐水流，春风渐老少年头。寂寥天地只身侧，咫尺长安几日游？
君买酒，我销愁，别来未减是双眸。长宵各命青青眼，十万星灯一小楼。
用秦月明海上韵
掌灯观史似淘沙，三十年来此一家。为贼为忠皆失语，曰功曰罪两堪嗟。
无心终亦极人位，有子何能服孝麻。总是楼高风露重，忽然吹霰镜中花。

立人兄抵京，连宵饮酒茶话。
老贼与八胡兄演史，唾沫纵横一时瑜亮，小强兄从容应对，俺于朦胧中，唯余诺诺，是为记。
未死贼心老愈狂，惶惶家国例行藏。更提海上飘零胆，来扣京中赤子肠。
酒气连宵催破壁，江山抚掌看熟粱。盛年演罢兴衰事，淡淡烟消一指凉。
用秦桧、秦始皇甲戏赠吴三桂
匹夫知武不知文, 食色英雄窃国人。宋高宗与崇祯帝，一处偏安一处坟。
终无肝胆照铭文，才作秦人又楚人。三边未定云南反，新主坟埋故主坟。 
听闻传世有奇文，拱手江山为美人。芙蓉被冷鸳鸯散，不见金身只见坟。 
君妻臣领谓斯文，功拟凌烟画里人。穷寇弓亡疆界外，商山风雨泣新坟。 
清平乐 卖火柴的小姑娘
人间冷暖，似此隔窗看。彼处喧嚣花似霰，独有凄凉不见。
也无裹体衣裳，也无扑面甜香。燃尽平生三寸，送她一片天堂。
清平乐 鱼美人
低低吟唱，星月都闪亮。一朵微风吹细浪，映出美人模样。
双眸堕泪微凉，有些故事深藏。只叹人间眷侣，不能鬓发如霜。
折腰体也寄慕容
海上风烟几万层，何时吹雪到京陵。拈花颜色年年老，放马闲怀得得增。
两厢白眼无情对，一样红尘未剃僧。只恐春来愁似酒，渐颓筋力不能凭。
