《小淹留集》

[庆宣和]

惟见风花不待秋，况乃温柔。可惜心同此身雠。吃酒，吃酒。

[桂殿秋]

新缱绻，旧汍澜，梦华秋气峻如山。幽人已袖轻花去，不赴江南第一寒。

[荷叶杯]

契阔应如君我，清坐，直到一身花。思无邪共鬓无华。么么哒，么么哒。

（第十二年，可有平生未尽言）

[梦江南]

风日冷，小袂立当尘。海气欲来花欲烬，人寰无我梦无君。第十二年春。

[前调. 与友笑而口占**]**

熊掌老，尚可探高岑。良夜与君三进酒，美人为我一开襟。赢得字从心。

[醉吟商. 天刀之杭州见闻**]**

只有小青荷，一水自相容与。敛如眉宇。

我等西湖雨。又被东风私语：争如不遇。

[前调. 瓶花**]**

灯影里，清似古相逢。五月谁搴珠箔雨，一枝香护小瓶风。眼底即尘中。

[忆王孙. 史公祠听琴次韵任之姐**]**

新花天气旧河山。看独东风三百年。满座身同不系船。与荣焉。顾我生哀第七弦。

[干荷叶]

干荷叶，小拳挛，不受湖山管。但相煎，莫相怜，倦游吾亦近中年，纵使风波浅。

（沪上地铁口多见人卖茉莉、白兰花手串，买得一枚，花气清远能破溽暑闷意，笑而口占。）

[古调笑]

钏古，钏古，一串夕香朝露。顾谁意气豪华，深情分付小花。花小，花小，腕底东风好好。

[西溪子. 白梅**]**

岁值冥冥衮衮，花值朱朱粉粉。独为云，吹作雪，开成月。一夕春冰暗裂。不管在庭除，在江湖。

[前调. 天刀之襄州观星台**]**

怀怍匣刀庸吼，空认堂堂牛斗。决浮云，辞沧海，生慷慨，是我禅心已坏。夜掣小飞鲸，触星星。

[上行杯. 山行**]**

晦夜横生远意，云共我、薄游千里。万境交疏空敛袂，群山雨气。去人间，诸劫尽，风紧，花小隐，秋不如鬓。

[醉太平. 于南汇嘴观海公园口占**]**

云踪雨踪。饮虹吐虹。我诗能撼鱼龙。怖千年不逢。

天风海风。无穷有穷。波时一任愁攻。趁斜阳未浓。

[生查子]

荒梦不逡巡，探夜词锋冷：非尔眼中人，固我波中梗。

来日路歧长，去日山川永。亦有李桃心，寂灭春俄顷。

[清平乐. 夏夜即景口占**]**

晚波细细。小度风荷气。偶为睡猫闲徙倚，猫被谁家呼起。

读诗才到西州，看星已过南楼。有月有花有酒，无君无我无尤。

（闻邻家琴声，夜沉沉，声涓涓，一时能洗尘耳尘心）

[前调]

非花非梦。质气飏孤勇。独夜仰听风雷涌，说彼心幡俱动。

一弹山水苍苍，一弹天下汤汤。指上半生了了，人间万事茫茫。

[踏月. 何园与汪氏小苑里的紫藤**]**

秾春无极。一角湖山仄。小住浮生初寂，收尘雨、卷帘客。

待诗题素壁，有香传素臆。记得苍虬成迹，花暮紫、我头白。

[前调. 襄州看云**] **

对面搴帷。风怀当落晖。心与虚空俱碍，身外起、鬓边堆。

飞灰。吹莫吹。何山不是归。顾我一生所遇，二三子、万千悲。

[前调. 情人节得岛姬赠花**]**

出少年场，唯君故意长。红到十分好处，也不荐、我中肠。

花光。殊未央。一春消受香。自袭梦华前迹，顾碧草、坐斜阳。

（诸友言我血勇情热，我却常言一切裴回眷恋人事，纵有三生三世之因缘际遇，此世却或恐已是第三生，再无他生可卜可想。）

**[菩萨蛮]       **

时逢大道多歧泣，世遗小我狂澜敌。词客不孤标，胸中万古刀。

与俱磨欲尽，壮骨和春鬓。历到第三生，过人哀始成。

[春光好. 友人示我以瓶花照，中有莲蓬一枝**]**

中夜露。碧无穷。小莲蓬。清苦清香都是侬。此从容。

跋浪细鳞泼泼，插瓶素月溶溶。添得人间双皎洁。一玲珑。

[柳梢青. 琉璃繁缕，据说花语是 “娇弱”****]

春如夙志：愿得来世，琉璃身似。不到飘零，不相尔汝，不知花事。

人间兀兀行行，但几见、星晖海气。怜我怜卿，经风经雨，闲生闲死。

[南乡子. 寄渺渺**]**

我不是王孙，不是周南传里人。一寸心投三尺铁，因循，气尚豪时酒慢巡。

世事小嶙峋，所负平生花与君。白马嘤嘤青袂老，红尘，已隔千山况隔春。

感近事再寄

守得海扬尘，花雪无端又一春。前事蓦然心上过，温黁，曾是少年旧见闻。

刀背我藏身，世路风波君自珍。北望疏星成浩叹：“唐门，如此山河绝故人。”

[临江仙. 而立又过二载自寄**]**

君是明明如月者，我犹坚坐斜阳。海隅天末敛辉光。椎心文字老，到骨夙恩凉。

三十存亡尘里事，一年一度恓惶。慨其乖阔噫其长。有情皆作孽，无露不为霜。

[东坡引. 天刀徐海见闻即感**]**

南山荒月白，北山野花赤。松风袭夜浑无迹。一身零落碧，一身零落碧。

藏舟大壑，缄情小忆。片云孤如不相识。十年秋兴阗胸臆。马嘶听不得，马嘶归不得。

[雨中花令 · 与岛姬游瞻园归记]

眼底新榴红欲迸。风吹到、眉峰碧剩。六代悲欢，一天清气，闲说还闲领。

百二春尘归未肯，何况有、落花相等。孤袂生云，小廊坐雨，不似人间冷。

[鹧鸪天 · 再读谢翱《晞髪集》]

潮辟心仇力未殚，石磐身世敌波澜。冠裳事也埋初尽，朱鸟魂兮招暂安。

生太息，死艰难。故衣新鬓各斑斑。斜晖红沸枝风冷，嘒嘒人间十日蝉。

[蝶恋花. 红梅**]**

管得秾桃和浅杏，婉娩年光，不管愁和病。只是因循星鬓影，不曾汩没花心性。

故我手中香未竟，风日成灰，花月成孤耿。深怕芳华红到冷，最繁枝上春空等。

（早年有咏玉兰句 “斯世偏多畸骨秀，沧桑北望是温柔”；“负我十年潮汐色，白头岂独玉兰花”。）

** [夜游宫.** 玉兰谢矣**]**

樽俎风流已覆。不曾共、天涯醽醁。忆昔舞雩试春服。一襟冰，一裾云，真转烛。

情与愁相触。镇摇落、十年歌哭。减却风香便幽独。况平生，我枝南，君道北。

[前调. 七夕**]**

我已先君白首。守渊默、忧心如疚。渐不成悲别来久。小沧桑，未销愁，将进酒。

亡是和乌有。是千载、有情皆朽。安得人生各相守 *。海山身，镜花缘，金石寿。

（注：用飞卿原句。   ）

[红窗怨. 玉兰**]**

白玉醆，青芜国。快饮春风，往愁无复。月色云色轻明，对西窗、折枝写一幅。

写不成香梦相逐。本无情、人间草木。任是辜负东君，莫相闻、我心馥馥。

[虞美人. 荷**]**

少年识尔东风末，清极沧江阔。壮年看汝似看山，也带烟云妩媚破红禅。

天香谪尽生凡骨，俱亦池中物。花徒浩荡我无成，共此顽愁肃肃雨棱棱。

[风入松. 感近事叠前韵再寄岛姬**]**

十年修得到同舟，风雨复同游。壮心直气今何似，忘尔汝、天命难收。世界微尘在眼，生涯明月当头。

仇雠恩信两无酬，一誓砥中流。嵚崎身敌波澜剧，撼不动、永夜奇愁。了了置肠冰炭，堂堂掠鬓春秋。

**[**青玉案. 新得 “馀花啼鸟” 笺愧不敢题]

春冰叠皱成秋水，罗星斗、收愁泪。冲雨擎灯人独对。红尘积毁，青山妩媚，诗到无题未。

江湖有酒新同试，不肯奇情襞凡纸，可惜锋铓缄小字。一笺花鸟，半生负气，尚得君堪寄。

**[**洞仙歌. 秦川看雪]

我来看雪，共琉璃明澈。种玉人间养云穴。任三千世界，万点春风皆寂灭。一片柔花在睫。

斜阳饶一掷，孤注浮生，素履往之振衣屑。记红炉痛饮，绿蚁深倾呼酒烈。后夜江湖可涉。待表里山河郁嵯峨，便客去游仙，我来看雪。

**[**踏歌. 与友笑作 “可惜我是异性恋”]

我直。算平生辜负如花色。祈春水、早识东风仄，况珠帘放似山河隔。

我执。信临歧前事犹金石。有多少、磊落中心失，只身如匹素由刀尺。

求不得，为莫逆。红笺没、纸上成空碧。值风雨遥夕，一处长相忆，是当年、与君双璧。

**[**前调. 天刀见闻]

大野。凛高风一顾烟尘亚。嚼龈血、书剑无功也，剩家山事冷从头写。

永夜。越千年我亦轻生者。况吾辈、济否俱悲咤，只成名竖子真堪骂。

杯酒罢，且立马。犯霜雪、老鬓逢春怕。纵然诺身羁，抵死周天下，不曾同、有情人话。

（我爸与我言：我妈去后，庭中花木无人照拂而渐疏，以至春芜。闻此悲不自胜。）

[喝火令]

携泪清明絮，解衷薤露歌：再无明月管庭柯。风颤两三新萼，犹待手亲摩。

险梦人寰事，缄愁烟草莎。春冥冥共绿峨峨。悲托山阿，悲托海沧波。悲托一天微雨，悲较半生多。

化尽心头碧，豁余眼角红。永生花供旧东风。“君爱好春颜色，君爱露华浓。”

长恨方无极，短歌良有终。不能梦与不能逢。来日成空，去日未从容。今日且相喁语，天上共尘中。

（越一年，清明后两日夜梦亡母，与我笑语殷殷，醒而下泪，悲不自胜）

梦已催清曙，君犹坐小窗：“加餐饭与减衣裳。肝胆向人依旧，鬓莫识星霜。”   言外春晖远，尘中日月长。但留一命证悲凉。望极殊方，我泪正浪浪。望极半生荣悴，我劫尚茫茫。

[天香. 忆史公祠内与任之姐同看三百年赵粉**]**

薄日违春，东风眷冷，爱惜秾华成粉。眇眇擎烟，泠泠溥露，灼灼新妆初晕。迤逦韶光，终不肯、让轻衫俊。碍絮半天清气，看花一双青鬓。

哀乐平生略尽。小庭隈、古香吹烬。隔阔三春心事，百年芳信。此去愁停梦稳。怕立到苍茫苦相问：非鬼非仙，是情是恨。

[满江红. 得霖桑赠绘本**]**

肝胆无邪，疑飞动、胸中云气。写多少、飘飖游女，风花传记 *。粉寄青山红日隐，墨招雨魄烟魂至。有微笺素手柬流年，遥相递。

磨海水，绘天地。起毫端，追眼底。变媸妍心迹，尺波烛世。洗尔不平身外事，笔锋行傍崚嶒里。剩江湖意绪莫轻悲，聊深喜。

（注：刘辰翁 [摸鱼儿]“懒能看、海桑世界，风花过眼如传。”）

（时朋友圈渐多荷图，因之而梦涉水见白荷，花语我有前缘后约。）

[惜红衣]

百顷波冥，三千界净，十年愁狭。旧迹湖山，烟光暂弹压。轻雷小隐，噤不放、鱼龙悲答。情怯。奇梦撼宵，正人间初劫。

吾衣白袷。泛久星槎，天风共萧飒。红尘一水四合。碧深匝。亡楫万荷开处，零露满身香拓。到月华磅礴，清说与君缘法。

（友人赠花，感之念之，愿花光能洞新愁。试作五言，次韦苏州 [寄全椒山中道士] 韵）

七哀不成歌，一生海隅客。意气久孤瘗，本心自匪石。停杯愁破城，捐梦香涌夕。君犹我故人，花乃春风迹。

羁年形骸累，况我天地客。无荣同草木，有恨铄金石。斜日静焚春，花光达遥夕。馨香何足惜，惟矜沧海迹。

飞熊社久未起社，附骥次韵

风波劫外势张皇，事及中年鬓半苍。无路江山纷想象，有人文字动悲凉。闲消奇气耽清梦，病示孤标理旧狂。肯待最高楼上卧，一天星斗正低昂。

了无奇事赠东皇，花气词锋各莽苍。丘壑胸中梦濒死，电光身外泪恒凉。出华胥国亦三宿，往万千人唯此狂。可惜天涯风雨晦，不曾徙倚识昂昂。

[戏作星座诗之我是天蝎座]

夜火荧荧蹈空花，河源决决转灵槎。人界历历等虫沙，有星的的焯年华。我心怵惕思孤耸，我情盘礴意弥重，我身是妄是无用，济涉鲸波摩君踵。电烻瞥然劫一动，万古寥廓虚此拥。众神相忤犹相颂，有星抗首嘒余勇。凿彼穹壁月猩红，携彼风信海水汹。委蜕尘寰初三世，复归黄道第八宫。平生亲爱良有穷，永隔参商似深衷。有星天末迹暂同，生别离兮死相逢。

[途中见玉兰花谢，感而次韵]

停停一树似昔年，岁华古淡瓣声繁。澌冰吹雪语群星：烛世磊落幻灯龛。花光欹深护春途，羽化新寒到皎然。奇愁洞照尘在眼，何劳怒掷螺杯翻。力挽颓云独往心，冲雨行嗟天地间。久别东风孤吾道，微斯人也赋玉兰。兹夕兹疑 * 不可方，百虑纷极一念恬。平生淹留慕俦侣，折柔握馨事如烟。初番芳讯交臂失，再来花气穷宇寰。小劫健者贞白志，大恸逝者扺掌谈。江湖簸荡魂梦颠，冰炭怀置身世捐。嗔喜荣悴两难堪，众中元同草木凡。双城衰飒容鬓变，一晤苍茫桑海换。花烂漫兮向北柯，泪汍澜兮图南歌。歌酒飞扬春泬寥，当时诺起奔雷霄。天意高卓道阻远，静中岁月固芜漫。歧路清传断续香，幽噫声息隔纸望。三千纸败十一春，未是玉兰诗里人。

（王静安：人间总是堪疑处，惟有兹疑不可疑。）

叠前韵赋得与岛姬并撷枇杷事

谁种磊落枇杷树，二月细萼飞星瀑。三月奇柯张绿幄，小狸端坐窥窗午。四月梅风碧酽酽，好鸟俄来匿清露。劳望劳思结新实，幽阴巡雨声沥沥。问吾摽落将何适，庭深香熟倘留客。黄颗甘破愁城垒，青丸酸怨迟欢会。樗栎生涯近百年，旦夕心期隔千里。擘馀芳气犹意快，温温风味仍小待。共君中岁春鬓改，老株苍翠油然在。故人明朝去江海，争教此物谢亲爱。

[七月十七]

百亿光年犹蹀躞，浮生徂征势孤绝。穹壁青竦万古痕，虚籁晶莹的皪结。当时与君看夕鳞，静说前曜寻常殁。迥有弱铓掩要眇，夜罅晦初复辉发。风雷破空投一瞥，诸天星尘各奇崛。何物视我诚微屑，未如飞梦化蝴蝶。四宇寓目俱畴昔，半岁人事殊飘忽。七月十五盂兰节，秋魂只在烟和月。不得相逢怀空设，余生亡梦方永诀。七月十六肝肠热，中庭清传花气烈。忧不可掇香可撷，殊方芳信尽销歇。七月十七身皎洁，起寻天外星沉灭。河汉耿耿流无竭，似我与君继契阔。不应添得新白发，指点恒星笑暂别。

（注 1：七月十七为我妈冥诞日。

注 2：曾与我妈夏夜看星。我道：所见皆过去，入眼灿烂光芒可能来自百年万亿年前的星。此时，这些星多已黯淡死去。

我妈沉默片刻，道：然而也有可能，天幕某暗处，此时却正有新的星诞生。

注 3：我爸于昨夜言及今日看我妈时，要采一些家中新开的凌霄花，花为我妈昔时手种且爱甚。）

[此贴子已经被公羊于 2017-6-6 8:55:26 编辑过]  天风吹我来，衣袂生微波。 