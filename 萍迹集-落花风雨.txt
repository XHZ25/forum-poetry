 《萍迹集》自选（律、词）
《词部》
沁园春·赠J
久疏禅课，近日重拾打坐，欲安心神之意，竟不能成。
借药师兄韵，一叹赋得，寄与那人。

合是多情，合是飘零，合是修行？把三千烦恼，参成一念，几张贝叶，诵到无声。
低首花开，展眉云老，刹那前生共此生。堪一笑，笑十年禅坐，修个情僧。
迩来坐亦难成，有心事满怀乱似兵。问卿思我否，真如禅诘？我今弃罢？却叹伶仃。
卿即菩提，我如芥子，可许重来证旧盟。山门外，也学人并首，指点双星。

沁园春·再赠J
粗鄙如余，妙悟如君，一曲堪惊。似当颅一棒，莲花乍现，回头万里，诸法无声。
空即非空，舍原不舍，云在千峰月在庭。珠一握，任风吹百衲，雨打檀经。
红尘恋恋无凭，算憔悴而今只是情。叹一念生处，浑如堤溃，三千劫至，谁似明灯？
弃我修持，寻她普渡，好向桃源深处行。从今后，有云笺花笔，做个诗僧。


沁园春·还我书生本色并再寄J
弃那修持，脱那僧袍，换我青衫。把竹心九节，重来细数，红尘十丈，再与留连。
阁上诗书，匣中宝剑，梦里飞筝十五弦。归来矣，问西风旧友，今是何年？
重来收拾悲欢，叹过眼云烟指一弹。剩旧盟未忘，约从梦后，新词才谱，寄到君前。
萍水因缘，流风故事，几度思君不敢言。唯轻问，那花开陌上，谢在谁肩？

沁园春·观大战有感
十战鏊兵，百战功成，再战如何？看禁苑檐上，换巢乌雀，朱门影里，守土铜驼。
射眼宫墙，沾衣颜色，血色何如草色多？英雄事，剩文经史记，列似星罗。
觉来一枕南柯，是回首兵戈空嗟哦。叹红尘紫陌，而今依旧，谁曾记汝，打马经过？
路自纵横，身如官子，一世输赢争什么？归来也，且南山醉卧，北海高歌。


西江月
已近寒冬天气，别来冷暖谁知。凭君一笑我情痴，怎舍情怀如是？
摇落平生旧梦，不堪回首芳姿。阑珊心绪又当时，总是风来多事。

卜算子
摇曳雨中花，开满来时路。谁念佛前旧愿陈，生作相思树。
一刹那光阴，五百年无语。回首繁华取次飞，零落一如许。

临江仙
明月半天萧瑟，西风四壁清寒。灯前枕上有无间：几分新落寞，一点旧潸然。
寄去萍踪千里，梦回对影江南。何人犹唱别离难：少年舟未解，系在斜阳边。

双双燕·当爱已成往事
与友饮，谈及林李事，不胜伤感，指席上之鱼“尾”“腹”“鳍”“吻”为韵，分得吻字，归家成词。
听闻以前录这曲时，有情人尚未成眷属，二人竟录至泪流满面。未知而今再唱此曲，是怎样一番感受了。

山盟海誓，换几日温存，不堪重问。缘之为物，何以忽生忽尽。
此夜繁华燃烬，可还记，当时一吻。许谁千次回眸，只为那人一瞬。
还信？前尘莫引，任散作云烟，碎如齑粉。生之为客，且付情痴一哂。
羡那山花木槿，有天与，厮磨耳鬓。来生合作青青，只与风言爱恨。

摊破浣溪沙
城角人家流水间，江南草色淡如烟。恰是青衣青布伞，缓登船。
昨夜西风吹梦远，小楼听老忆江南。记得那时年少矣，不凭栏。

东风第一枝·戊戌旧事
袖里经书，眉间落木，长街迈步重适。十年旧枕激扬，一时北风满厄。
当时有血，曾换得，几年青碧？问而今，射眼宫墙，多少故人颜色？
夫有胆，微言国策；今安敢，沉钩再索？且由口角激烟，任他肉糜烹国。
庙堂之上，信手指，传冠娇客。笑依然，禁苑传灯，点缀寻常巷陌。


减兰·借青松兄韵再寄
听风梦里，吹落闲愁拾不起。一夜桃花，乱入眸中不忍遮。
忽然一动，记得琴声曾两弄。已是从前，不解轻舟柳岸边。

踏莎行·借韵寄霜天晓、醉卧长安
笔惯浮轻，文休嫌淡，词成寸寸栏杆断。为君新得愁如酒，俟君来日分一半。
折陇头枝，射云间雁，新词寄尽悭一面。未曾吹梦到长沙，今宵不许春风倦。


减兰·借-dumb-韵
宣之颜色，三百年前泉水浥。纸上人来，乱打寒窗不肯开。
深光浅晕，谁把头巾压两鬓。一夜风声，吹我堂前白炽灯。


《律部》
七律·9日夜
云向西来月向东，吴王卧榻楚王宫。堆来粱枕十年梦，睡起萧斋四壁风。
诗骨新从肋下软，锦囊渐愧阮家穷。挑灯不忍寻残稿，怕有锋芒在句中。

七律·寄友
友知余拮据，索旧作代为投稿，所得聊充酒钱之意。
是夜整理旧稿，于信后附诗一首。
向风雨处莫凭栏，抱影谁知入骨寒。家国梦中霜两鬓，飘零字里泪一弹。
诗添鬼气知才短，腹少牢骚恨带宽。能把焚余皆换酒，饮来依旧是悲欢。

七律·借水村兄山花韵有寄J
当时曾记有谪仙，今我重来二十年。云里漂泊浮旧梦，花间开谢看新妍。
诗惭璞玉长搁笔，门掩青山不卷帘。莫问前朝多少事，只须回首莫须怜。

沉烟落日远平林，薄酒登楼寒意侵。焚尽囊中三百句，弹空弦上五十音。
每因行迹知春浅，惯向诗笺看泪深。偶忆当时年少事，一颦一笑两沉吟。

平生性僻任人猜，杯酒独登铜雀台。几度醉筹斑竹泪，一篇诗赋魏王才。
十年书剑回眸老，百代风流信手埋。顶上忽然添白发，始知天网总恢恢。

吟来别意不成眠，坐对残灯欲晓天。长恐梦惊知是客，却怜酒醒问何年？
为遮两鬓新赊帽，怕惹闲愁不近鹃。纸上偏逢古人句：少年子弟散如烟。

暮春天气晚添寒，近觉愁多睡不安。布袋拍时强贾勇，时文写处忘加餐。
人原是客寻常老，路本难平已惯看。唯笑新来胆愈怯，身形怕堕远危栏。

几时换了旧容颜，似水流东竟不还。老去尘机知落寞，新来词味爱清闲。
谁修彩笔十年梦，我与春风半面悭。似此生涯拼一卧，吹笙影里看双鬟。

为君一诺谢繁华，自此天涯处处家。满抱风尘终不悔，三生旧约莫相加。
寄书云里频招雁，照影溪间看浣纱。若许新诗长作伴，梧桐树下系香车。

有酒而今即是春，不才本是读书人。半生恪物唯知节，一纸裁云不惹尘。
侧帽诗情等闲看，振眉英气再三陈。昨宵风自耳边过，满地桃花未染身。


七律·步长安兄韵自况
笑我织筌竟忘鱼，闲居只问礼之初。几回碰壁方知节，一味雕诗渐误书。
袖短旁观天下冷，块多不抵腹中虚。行来是处皆成网，何事纷纷争羡渔。
1.庄子外物：笙所以在鱼,得鱼而忘笙……言所以在意,得意而忘言
2.礼运:夫礼之初,始诸饮食
3.子建《善哉行》：自惜袖短,内手知寒。或言非植所作，不考。


七律·廿六自寿
过眼流光未可追，身如白蜡几成灰？苍茫大块割犹在，破碎华年枕又回。
老去尊前唯寂寞，行来纸上满尘埃。平生自负迎霜骨，终教而今瘦似梅。

七律·步韵赠何雨寒兄
与何兄赌诗，输，颇有悔意，诗亦不似酬答之作，勿怪。
屏前久愧少心思，不似明珠初索时。诗为打磨常作茧，性因疏远渐无知。
半生白战挫犹勇，四面甲声醒已迟。翻覆世情如一掷，绝怜胜负未堪期。

七律·自题诗命并寄J
梦里何人唱凤歌，碾冰碎墨自销磨。焚身剩有撑诗骨，问命终无回日戈。
天假文章催客老，我生岁月负君多。拼将余世甘同苦，偿与相逢一刹那。

五律·欲雨
欲雨久不至，罢饮，游东郊民巷。
曾闻有荷担架者于府外呼冤，候久而悲啼，内出荷弹者，叱曰：昔抬棺者比比，胡为乎冤？速退，迟则治汝！近岁改制之声甚嚣尘上，胡为乎改？
侯久书生倦，弃杯长街行。敛眉新鬼泣，投止旧山横。
云掩禁苑黑，星沉北斗盲。有雷敲两耳，隐隐不平声。

五律·戊戌旧事
腹内渴刀兵，未言舌已腥。黑云伺旧雨，白马作新盟。
檐下竞承露，楼头遍插旌。时有书生在，一哭动九城。