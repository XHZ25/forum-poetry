空花集
　　 序：眉目如画，是镜里空花。
　　
　　
　　荷叶杯
　　一
　　真个此愁无避，衣袂，被风掀。带宽心事尽知也，多谢，不能言。
　　二
　　别有伤心无数，谁伫，落花天。薄情明日正相忘，何况，是他年。
　　
　　荷叶杯
　　信是人间无味，别泪，渐也不禁弹。恍如初见绾双鬟，垂手立清寒。
　　我梦那时风景，君醒，一种夜阑珊。梦回梦又到长安，梦已隔江
　　南。
　　
　　
　　忆王孙 那年春
　　一 崔护
　　重来我亦为行人，长忘曾经过此门。去岁相思见在身，那年春，除却花开不是真。
　　二 桃花女
　　落花时节不逢君，空捻空枝空倚门。空著眉间淡淡痕，那年春，记得儿家字阿莼。
　　三 桃花
　　等闲烟雨送黄昏，谁是飞红旧主人？也作悠扬陌上尘，那年春，我与春风错一门。
　　
　　
　　减兰 我
　　我生如魇，我合无光珠蚌敛。我死之年，我是池中素色莲。
　　我曾离去，我入倾城冰冷雨。我欲归来，我与优昙缓缓开。
　　
　　减兰 自寿
　　来时何似，那夜月光如静止。去亦何归，此日深红半已灰。
　　是为何物，爰有生涯清到骨。遗失何年，我与莲花一段缘。
　　
　　减兰 次韵杏子，兼寄
　　那回语绰，那是相逢持淡漠。那夜疏萤，那照空庭积水明。
　　这风吹过，这夏莲花开又堕。这瞬秋深，这种心情忆里真。
　　
　　
　　卜算子 寄人两则
　　一
　　昔本木芙蓉，生在西风陌。君自山中偶尔来，遗此人间诺。
　　才道发深秋，况值秋零落。君自江南去不归，一种愁如昨。
　　二
　　今是水莲花，此意谁教改。传说生生八百年，我佛蒲前拜。
　　腕底浅相看，准拟深相待。兹夕持君一瓣香，明日相思外。
　　
　　卜算子 咏梅
　　不许瘦相辞，夜发深深雪。借得疏疏一段香，岂必输他雪。
　　无那负春恩，吹作风前雪。陌上何人缓缓归，说此花中雪。
　　
　　
　　次韵莫愁姐鹧鸪天　菊
　　惊动三秋露底霜，疏篱独抱一枝黄。天生我是英雄骨，何必安排女儿肠。
　　春不管，老重阳，借风开出十分凉。夜阑听得寒声重，梦也何曾到谢塘。
　　
　　
　　木兰花 步韵虞兄兼答谢赠词
　　一花深结千千蕊，一捻微红开在水。一天凉露滴无声，一翦东风生妩媚。
　　我今太液寻常醉，不敢劳君珠玉贵。重来是有晚秋天，如此清华如此岁。
　　
　　
　　次韵蝶恋花二首选一
　　一 落梅
　　短梦南枝容易觉，红紫妍肥，独瘦芳菲节。一任风前吹作雪，无情颜色伤心月。
　　冷淡生涯都一霎，落却繁华，不许尘缘结。隔水笛声闻半阕，依稀唤起罗浮约。
　　
　　蝶恋花 无那尘缘……
　　一
　　无那尘缘容易绝，有夜初寒，有月微微缺。何似花归今夏末，谁闻如是是谁说。
　　记否相逢深一瞥，那日情怀，此日重难谒。遗我风中衣猎猎，长街落下梧桐叶。
　　二
　　无那尘缘容易死，一例多情，转薄终如此。每岁人间春复始，夜来空写桃花纸。
　　写到泫然惟两字，谱入新词，谶在他年事。谁见莲心深到紫，谁传故事我和子。
　　
　　
　　蝶恋花 平安夜两则
　　一
　　一带镜天生秘字，冷色炎光，烟火流如矢。肖紫满城失姓氏，白衣吹却珠尘事。
　　我自长街行且止，呵气灯窗，静与冰花拭。圣诞红开青岁尾，年年谢在春风始。
　　二
　　城市遥遥闻圣唱，终古靡音，爰有风琴响。合眼默然然合掌，一年祈去平安望。
　　昔我来思今我往，岐路寒声，吹彻梧桐巷。众里遗身同野葬，于相失处长相忘。
　　
　　蝶恋花 次仲则韵咏落梅
　　一
　　断续笛声犹隔水，一瓣空香，转尽生香里。一瓣温柔呼不起，当时省识和羹味。
　　春自小桃枝下倚，我在春前，红紫阑珊地。我在百花生日死，年年开谢终如此。
　　二
　　永夜魂归愁似浪，来是何心，拚却红尘障。冷处开成冰雪状，回身认取生生相。
　　万片千窗飞不亮，小住人间，不入春风帐。此日与君悲一晌，他年莫作名花葬。
　　
　　
　　次韵依然姐临江仙四首选一 ：
　　蒲留仙
　　世事书空浑未了，挑灯夜写聊斋。闲阶不扫渐生苔，烹茶搜异趣，拍案笔花开。
　　酒过平生惭老大，依稀心事天涯。萤窗搔首对瓶梅，黄粱非我事，入梦鬼狐来。
　　
　　临江仙 夜梦前身，用兰之旧韵
　　谁伫芜涯荒野里，凉眸一瞥倾城。天衣羽动水裳青，莲摇虚白影，开出有无声。
　　如蜃如花如此幻，月华乘梦飞萦。依稀唱远梵音轻，去随星子落，陨作枕边听。
　　
　　临江仙 寄兄四则
　　一
　　相识依稀三月里，桃花妩媚春衫。如何刻骨作清谈，当时风露夜，吹落一肩寒。
　　我寄生涯殊冷淡，许多年后江南。与君故事不教传，合将蝴蝶梦，无准到长安。
　　二
　　毕竟襟期随分也，未须风月逢迎。相逢怪得眼中青，乐兮文字饮，悲莫太愁生。
　　手植芙蓉真可待，若为岁晚心情。人间明日定阴晴，今宵千里外，同看一天星。
　　三
　　四壁虫声浑漫与，夜闻逐渐幽微。流光漏里指间窥，心关千宛转，眉锁万葳蕤。
　　是有小词裁不得，可堪一字无题。何妨着意说忘机，二三相得子，如我与君稀。
　　四
　　交以淡成知故态，亲疏底事无猜？十分秋色搅离怀，年时分袂处，微雨几层苔。
　　或问此心应似旧，此身一觉庭槐。已而重赋归去来，殷勤谁借得，竹杖与芒鞋。
　　
　　过陈坊桥
　　几点河萍青未了，橹声摇出温柔。放灯时候晚凉收，棹歌轻起处，又是一年秋。
　　侬语谁家如借问，我今何去何留。相逢莫认尾耶头，怕它桥下水，知道许多愁。
　　
　　中秋夜有寄
　　永夜天心斑驳色，危垂一线深蓝。银河发瀑坠凉簪，诸星光褪处，开出淡优昙。
　　我亦人间孤独者，与君揖手清谈。许多言语不如缄，无为轻合眼，有籁呓喃喃。
　　
　　次韵咏物四首
　　雷
　　独伫高寒境界，惯将风电摩娑。银河重挽镜新磨。掌间凝夜紫，一道去如梭。
　　心合补天余怒，力回太古干戈。芙蓉塘外奈声何？填填喑哑外，吹入竹枝歌。
　　冰
　　信是玄莹未老，天寒结彻溪头。愁来时候已非秋，壶中如有待，岂系洛阳舟。
　　锁此深心三尺，曾经水样温柔。人间辞热不能留，桃花生处死，记取一凝眸。
　　蜃
　　化外浮沉想象，洞开幻影空城。星辰一堕碎成萍。光芒分裂处，月暗斗参横。
　　举首心移神眩，燃犀十里潮平。烟花记忆总无恒。当时轻合眼，刹那海天青。
　　霰
　　似梦似花宿命，亦冰亦雪分身。多情特地下乾坤，如何相见里，只是去年春。
　　夜籁轻歌缓缓，尘埃对舞纷纷。我将心事说三分，如何相忆里，已过那家门。
　　
　　
　　庆春泽 为停云兄暂归作
　　蓬岛停云，瀛天过雨，十年梦逐潮生。觅句烟波，曾经击棹空明。流光回溯不堪掬，剩粼粼、短送长迎。只如今、何处归来，已惯飘零。
　　飘零不在天涯远，在尘衫寒重，候馆灯青。饮窄愁肠，玉山和泪同倾。此身倦处为家否，待醒来、重问壶冰。但清吟，寥落苏门，翻作秋声。
　　
　　
　　绿意 咏荷叶兼答人
　　那回一瞥，是睡痕未褪，波眼能摄。漫卷冰心，趺坐琉璃，入定九天无热。前盟误了归桡过，去去远，清凉时节。剩自然、添著青衫，淡却白衣吹雪。
　　铅水商量采采，有斑驳仿佛，不剉风骨。扇薄荒寒，盖掇萧疏，怪这生香磨灭。临流短褐摇空色，听雨处、一番情别。待兹夕，滴破苍茫，隔作半江传说。
　　
　　
　　洞仙歌 顶上游戏几首
　　次韵咏莲
　　一声滴夜，一霎涟漪裂。一翦清圆向谁诘。又争知、照水孤绝心情，都忘却，梦里流风回雪。
　　我闻如是说。太液荒寒，爰有天香骨中彻。甚暂到人间，舞瘦容颜，空恋恋、留仙裙褶。怕流落轮回不知年，问与淡红莲，夏之蝴蝶。
　　
　　次蓝丝韵咏莲兼寄
　　水香玉色，影入波痕满。一信东风梦深远。梦依稀、漫过明暗縠纹、携清涨，开出青红菡萏。
　　棹歌归去去。问与他年，老尽莲心有谁见。纵不到红尘，换骨移根，将短景，轻舒漫卷。只旧事前盟已无寻，是岁晚相疏，此情何限。
　　
　　红莲
　　这年仲夏，拚露餐风饮。浣入横塘乱红锦。碧无情，如此千叶真香，居无热，何况三花冷浸。
　　梦深生业果。梦浅沉浮，淡月微波怳然寝。换素骨成朱，令色氤氲，和铅水，涓涓滴渗。有灼灼依稀到莲心，是一瓣如焚，一痕如谶。
　　
　　
　　洞仙歌 别后有寄
　　是谁失语，是谁微微叹。是梦初醒是初见。是人间、与子相看深深，人散后，容我垂眉缓缓。
　　无情终此夕，握指冰凉，泪湿青丝不能挽。说此去如何，此恸如何，当此际、相逢已晚。待忘里他年擦肩过，有一唤回头，那时心暖。
　　
　　
　　九张机 采莲　
　　一张机，熏风初醒入罗衣。小荷嫩芰新生意，蚨钱巧叠，萍星乱点，春去未多时。
　　二张机，人间何处不芳菲。沙边柳岸摘芦笛，采莲应早，无心斗草，清唱竹枝词。
　　三张机，廿四花信已参差。东邻归浣无消息，闷听骤雨，可怜兰舣，系久小桥西。
　　四张机，翠蓬径离若耶溪。菡萏无语娇如滴，相看镇日，伴归鸥鹭，回首两依依。
　　五张机，轻舟短棹去如飞。南塘万顷荷千笠，盈盈一水，清圆覆影，可可试红衣。
　　六张机，平湖湛湛碧涟漪。伊人独在花深里，前盟细说，凭舷微笑，休记暮归时。
　　七张机，烟朝月夕趁浪微。藕花欲燃蘋花白，芳馨满袖，迟出素手，拣得二三枝。
　　八张机，殷勤顾曲弄潮儿，佯羞特地飏莲子，一声欸乃，菱歌暂辍，从此夜相思。
　　九张机，萧疏汀浦渐觉稀，残荷老尽青裙色，难寻野调，垂纶何在，独自逆潮归。
　　
　　
　　南浦 咏芦荻兼寄
　　烟外带愁横，尽日风，吹开爽气如坠。向晚背寒时，三分月、空宿夜痕秋水。孤舟泊里，系将江左潮青尾。我今自睡，听窸窣声微，此来山鬼。
　　生涯不待安排，尽枯竹心思，空花情味。旧梦渐萧疏，凄凉在、摇落有些年岁。芳菲十亩，一家分染湘灵泪。问君知未，犹不解依依，牵人衣袂。
　　
　　
　　金缕曲 莲恋莲
　　一
　　忆昔娇无那。坐涟漪、水风吹袂，白衣潇洒。淡不可收深深态，依约步虚仙化。剩漫卷、诗香难写。重结霎时清凉社，有禅心不向天公借。开未已，为何谢？
　　轻雷塘外声如哑。说关情、人间暂到，不能归者。如是我闻相认取，欲思欲痴欲罢。无话也、空呵遥夜。一梦轻回初寒枕，只隔窗听雨稀疏打。忘了吧，这年夏。
　　二
　　是有花千朵。认清凉、露华沉碧，六月流火。半抹微红初灼灼，半面者般婀娜。背影处、谁怜可可。塘外野风飞尘渡，料水空点点吹香破。仲夏夜，梦中过。
　　白衣分冷披襟裹。为何来、为何凝伫，一枝寻挼。如不可知君知么，管定那时开么。凭造化、旋开旋堕。老去莲心深到紫，剩丝根说甚因和果。说无果，亦无我。
　　
　　金缕曲 有寄
　　此意谁教改。想当初、清谈刻骨，只今安在？岁晚相疏情何限，况是秋风作态。旋看老，红莲颓败。与子人间逢隔世，纵洞天再起紫薇卦。堪卜得，否耶泰？
　　余生如谶终无解。最伤心、讳言微叹，一声痴騃。续就那回金缕曲，偿了十年诗债。也不过、愁余境界。书到淡然真无色，约他生揖手相思外。为一饮，深深拜。
　　
　　金缕曲 木芙蓉
　　我在秋之陌。有无边、寒烟荒垅，此身堪托。醉染一痕朱白色，约略瓣香添著。剩半面、开深灼灼。世外谁谙车尘苦，念缘悭不道人情薄。君未过，发红萼。
　　当时尽误山中约。到而今、空江梦冷，北枝先觉。不合夜阑轻传说，忘了千年索寞。又只恐、愁非似昨。错也无因无果错，是此生空许来生诺。君已过，一回落。
　　
　　金缕曲 夜饮，夜坐，兼自寿
　　二十年孤独。夜阑珊、有风初定，有风过烛。一穗灯红看对冷，坐忘白青世目。剩满眼、须臾感触。我自人间沉醉久，觉来时黄黍堪堪熟。天霎雨，鬼潜哭。
　　笔花开尽心花秃。是前生、镜花身世，此生难赎。岁晏无由何所去，说道莲花同族。谁执寄、骊珠千斛。多谢诸君诸好愿，与多情多子多孙福。莫我顾，况相祝。
　　
　　贺新郎 忆去年此夜初逢雪，兼寄
　　此际空呵夜。想迢遥、逡巡去岁，雪微微下。怜取梅花消瘦里，遗世应无梦者。惟簌簌、寒声哑哑。昔我与君初识日，亦霏霏今夕来思罢。无如说，些些话。
　　末光一霎何人借。是他年、君如相问，我来相谢。相思生生休相觅，相忘那时相赦。剩两字、平安难写。或有心期千劫在，似无期过往春风也。春风也，不归也。
　　
　　
　　沁园春 观莲，寄妹冷月清霜
　　一柄清华，移步瑶池，蘸影野塘。爱恹恹迟日，枕波低睡；盈盈向晚，照水轻妆。半抹微红，三千深碧，曾见人间沉醉乡。消凝处，正风摇星乱，萤挑灯黄。
　　为谁漫卷芬芳？是一脉心痕一脉香。记耶溪旧约，倾城倾盖；鹭鸥前盟，莫失莫忘。佩水情长，裳风梦冷，不合此生相对望。花无语，剩好天良夜，有月初凉。
　　
　　沁园春 曼殊沙华
　　三界之中，有曼殊花，如是我闻。想光明彼岸，水风吹烛；夜深此地，野火招魂。瓣祝名香，天生绝色，怪得人间无化身。幽冥路，把地衣一炬，碾取烧痕。
　　春分换了秋分，有暗地妖娆看不真。趁鬼灯一线，照将人面；惊红万点，祭罢青坟。月出生兮，露滋谢也，肯放华心垂死温。千劫后，尽芳菲刹那，开到缤纷。
　　
　　沁园春 病中赋窗前新发腊梅
　　于夜阑时，就病中看，看一枝横。把朱砂色夺，持心若倦；沉香瓣祝，得气如清。一著黄衫，双抛红袖，合睫人间烟火青。回身处，有繁华万状，徂落无声。
　　小窗风亚窥灯，似来思为怜太瘦生？想隔春芳讯，也应梦见；他年花事，不必倾城。呵冷相亲，拨寒相问，相伴何须在胆瓶。今宵是，向睡前冻里，开到深情。
　　
　　
　　水龙吟 苔　　
　　薛家懒谱新笺，算来只合幽边老。篱阴乞暖，石根盟冷，一径苍晓。野色晴分，霁痕雨润，青芜深杳。更难寻芳事，学甚姚魏，人还笑，花开小。
　　倦省梅梢竹节，认销凝，岁寒闲了。屐前足底，渠南阶北，关情多少？落魄生涯，清愁易买，铸钱空好。待尘缘消却，来生修得，谢池春草。
　　
　　水龙吟 冰花
　　他年漂泊春风，一痕春水谁寻我。露光约住，冷光翦刻，珠光暗磨。认取前身，琉璃未坼，晶莹先蜕。是深心无恙，抱寒那夜，曾开出，莲花朵。
　　或我人间路过，似纷纷、晚天烟火。幻之气息，谢应一例，芳华刹那。此色空香，此生辞热，此因无果。向红尘借问，斯时五月，再相逢么？
　　
　　水龙吟 灯花
　　为谁合掌光明，回风与照当时我。影青移壁，莲红并脸，静中看破。愁到阑珊，传灯有分，焚香无果。剔寒灰三寸，此花谢里，空对着，琉璃火。
　　燃尽因缘还堕，剩双蛾、翩然飞过。月销淡色，指弹微烬，垂眉孤坐。试讯心期，浅开深结，那堪成叵。又凝眸蓦地，一声毕剥，是归来么？
　　
　　
　　木兰花慢 烟花
　　看穷阴急景，相催里，换西元。把刹那精魂，片时风景，倾倒人间。休问初心灼灼，是年年花事在春前。灯火游离白昼，虚空开出红莲。
　　繁华到此意阑珊，终古祭深寒。待星屑飞灰，月辉流矢，不死何堪。飘零我今已惯，这一身衣锦夜行看。传说天河客犯，归来曾见犀燃。
　　
　　
　　一捻红 晚莲
　　（过佘山脚下，菱田中有老莲，叶色班驳，而瓣红未褪。因赋之。）
　　想迟迟盛夏，谁认取、一捻深红匿下。无因亦无那，听轻雷塘外，填填声哑。持心淡者，水之湄、殊绝造化。待前缘坐觉，移骨换根，雨娶风嫁。
　　一瞥尘芜世界，岁晚荒寒，此身如借。骊珠挹泻，青莲子，紫成谢。是繁华落也，相思忘也，三生究竟梦也。有江南过客，曾见我开那夜。
　　
　　
　　诗是编外的……
　　次韵披云无题九首选一
　　一春情绪淡于茶，别有心思数落花。最是黄昏好风景，浅红衫倚绿窗纱。
　　
　　四时歌 夏
　　院落黄昏几点萤，小荷开到碧无情。天生一颗纯真子，为数流星坐到明。
　　
　　子夜四时歌
　　春气薄如纸，一岁花复始。三月陌上逢，惘然失彼此。
　　默默不能言，落看红莲瓣。当时谁共我，雨下青花伞。
　　遥夜生梦寐，梦觉竟未央。捻灭烛心热，触指冷月光。
　　纵我辞冰雪，无语到寒温。与子授衣日，已负呵手恩。
　　
　　雪
　　彼有雪妖精，翛然下沈冥。风接天花色，风拂烟火青。天花本无色，烟火亦无情。万象归混沌，俟此终晶莹。虚空之白莲，天涯之堕萤。莲开静一刹，莲谢隔夜听。簌簌不可闻，恍若春风声。春风是何年，俟此开谢停。萤飞人已眠，萤过人未醒。微光侵冷梦，结地陨成冰。冰泮是何年，俟此总飘零。生命永沉重，俟此恒轻盈。世界又一坏，变幻又一形。彼有孤独者，是彼雪妖精。彼有雪妖精，如未失性灵。
