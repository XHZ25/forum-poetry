近辑二十四
腊梅开了

一入长廊鼻息殊，寒株四五立墙隅。著花香与空山似，欲雨清愁绿到无。


失题

面面灯疏晓渐宽，离船拨雾入清寒。何年似此人回望，春水深如梦未完。


随手

一番风过渺云尖，夜气笼城山骨潜。乱雨飞窗人不避，迎灯好看水晶帘。


昔游佛寺晚归有记

欹车藏入半城灯，暮鼓通秋乱霭腾。别有飞红来远处，将山望作扫花僧。


望月

重城烂泻水银天，万里风华摩手怜。一少情肠宽体态，每逢明月亦痴圆。


晚霁

似墨轻阴转夕阳，西南径暖退余霜。小风摇落梅花汗，素湿人衣数点香。


无题

花片飘衣雨气馨，新炊屋角出山屏。推门自笑归来晚，束伞深藏一壑青。


年时

扑地微霜散响迟，墙梅又破二三枝。月斜寒杪成孤坐，梦半人呼酒渴时。


闲坐

褐羽冲云百啭清，春阴一霎换春晴。空林坐久花铺满，几片和人弈石枰。


即景

雨余窗下眺寒林，山欲消弭四野阴。也信青多容易蹙，故教春色缓相侵。


冬晓

到晓还如梦，疏烟没藓痕。风皴帘外雨，弄色作黄昏。


登山

天光自何处？绝顶一穷眸。我叹云如海，云疑我是舟。


调笑令

良夜，良夜，半瀑帘儿不下。供花窗角多香，欹月楼头薄霜。霜薄，霜薄，做冷哄人清酌。


临江仙

容易流光窗户里，抛人又到暝暝。春寒散入两眉轻。湿烟洇树色，衣影衬灯明。 
桌上书辞风检遍，墨痕犹自香萦。忽然吹向草阶青。积年惆怅事，或待变初萤。


生查子

欲知别后何？七日催花雨。城市雾边藏，蝴蝶和烟住。
杏红初满枝，梨白将盈树。相去不多时，中有侬延伫。


喝火令 不如不见

（我等无情之趣味，又几人能解？）

坐久轻摩手，茶闲慢合书。老梅香润渥墙隅。那日并肩低嗅，萼绿雪含酥。
帘起还惊放，窗明乍又虚。恍谁经过欲踟蹰。莫使相呼。莫使证当初。莫使从今忆起，怀念意都疏。


前调 闻邻城已落雪有寄

波面蓝将染，春风望亦奢。小城灯火渐繁些。记得那回归去，岸柳万重纱。
叹息呵成雪，清寒结作花。便妆飞絮向天涯。数点昏鸦。数缕野烟斜。数里暮阴如墨，浓淡隐人家。


前调 故人楼外

乱藻人相过，青荷伞各舒。缓歌三漾夜成湖。托出小楼深坐，缥缈上灯初。
春冷呵还冻，怀温守到无。平分旧事后何如？一面风疏。一面远烟孤。一面雨声如诵，或曰暂相濡。


虞美人

沉沉永夜深深坐，城市多余我。云痕若篆碧周旋。道是不胜春暖、月生烟。
香风一片窗前落，树影陪清酌。凭空翻手借年华。要看浅漪杯面、覆飞花。


前调

登车始笑晴街短，回首秋将半。故人挥手立城南，约略垂杨摇落、对江潭。
埃尘红到斜阳外，以外天围海。映窗悲喜不分明，无奈万山颦黛、倏暝暝。


鹧鸪天 早樱

二寸香深一径斜，浪游仿佛踏汀沙。砖铺晓月知云软，城隔江风叹路赊。
呵冻指，捕飞花。凭空握稳小天涯。相逢未及真欢喜，散作春烟入别家。


前调 水仙

独笑独颦还独欹，人间醒处世何其。泛来谈夜如寻梦，潜出看灯似点棋。
清落影，冷生漪。幽光围住又支离。心花不觉开成守，一局流年对到迷。


金错刀 烟花

迸湖声，起风涟。惊云舒展已田田。尘将红处烧成火，眼倍青时散欲烟。
开忘世，谢忘年。投身犹厌近人前。回头缓缓闲归去，君未曾思我未怜。


蝶恋花 夜来即景

带怯墙莓青复浅。面水窗虚，小立风前惯。一夕春寒摩手看。灯光和雨飞成霰。
握伞行人楼外远。淡漠衣痕，拂过东桥半。花木相遮回望眼。空城合似深深院。
