【莺啼序】《海绵集》自序
   

闲来索寻旧句，拟归成一处。据闻说、怀旧趋多，乃渐真入迟暮。荧屏里、回眸键影，游踪散漫如飞絮。叹流光、遗落春风，逝为朝露。
    

十载诗痕，几多陈迹，似相逢平素。笑年少、爱赋雄风，羽尖好搏胜负。以无知、北辕慕楚，惯无畏、河神东顾。纵长驱，辗转风尘，可怜歧路。
    

胸怀向老，锐意冲虚，羁行成信步。略悟得，格律诸技，方块游戏。布局功夫，竖子积木。象牙危塔，怡情之所，暇容吾手抒吾口，偶然之、也为苍生怒。思因至此，每得敝履明珠，懒管他人旁睹。
    

尘堆雪积，蠹蚀潮侵，蚁迹衍寒暑。渐拢得、沧桑成缕。检点砂玑，增削诗篓，自凭喜恶。思量得失，俱为经历，人心初亦似海绵，盖经淫、不复空如许。也休持重而今，似水来年，问谁知否。
   

【五律四十首】
     

【天荒坪水库】
     

临水清光泛，登高忽貌殊。群松抬巨镜，四塞叠平湖。
    

地陷惊人力，天荒出海隅。而今逐鹿处，浮钓几渔夫。 

【2006年秋的第一场雨】
     

向晚喧声住，水乡初似秋。风凉深井邑，霞淡抹檐头。 

老子团桥坐，高蝉抱叶休。二胡循旧迹，淌过小洋楼。 

【清晨】
     

舒光源暗穴，向晓汇潮形。铁幕为之坼，春原浴处青。 

高低荆树见，远近早禽经。何独吾庐里，迟迟不肯明。 

【与张道人学养气修身】
     

趺坐松冈上，安然大象中。耳宁风叶止，物尽我心融。 

得失如呼吸，充盈复了空。虚怀无积息，道可御清风。
    

【古井】
     

一沤幽院落，鲜被世烟熏。澹净因孤绝，炎凉乃不群。 

枯秋春蓄雨，积日自归云。道子常垂顾，知它本类君。
    

【岁末赠云轩兄】

天府多才俊，空中偶遇君。蕙兰生片语，来去似孤云。

饱学常堪羡，佳思每不群。华而除古艳，隐隐透灵钧。

【雨后黄昏】

向晚流光烬，烟弥庭色青。穿渠鱼掠影，散地碧连萍。

凉火先于月，幽风吹亮萤。泠泠随处溢，倾注夜之瓶。

【秋夜有怀】

——庚寅初，故单位裁撤，人员大部分流。余执守弃墟一载，陆续而作。

[其一]

露冷阑干铁，更深大院幽。颓花依败壁，荒月笼孤楼。

闲极人声缈，虚空春气浮。奈堪风弱弱，吹散与寒流。

[其二]

吾夕醺而裸，骚歌以旷庭。遥牵山鬼哭，忽得老庄灵。

彼与墟中守，何如葭所汀。潮生有潮退，缺壶惜且宁。

[其三]

秋荫疏雨后，晨晖绮束分。风才干老叶，雀欲试高云。

有蝶花坟殒，涓流汇蚁群。轮回双轨状，暮暮并欣欣。
    

[其四]

日静廊檐冷，阶长影对人。病桃今自主，客犬亦如驯。

寄久前程淡，孤澹秋水亲。此宁非我幸，倚井且忘秦。
    

[其五]

高卧宁烦恼，时醒漫近贤。青灯通古道，白日淌溪烟。

经消酒腹内，春搁草锄边。偶尔偏门出，穷途别见天。
    

[其六]

毗山为小隐，当户每尘侵。尘窟即禅窟，灰心亦养心。

秋里蛛丝破，书中蠹迹淫。轮班归市井，何异返山林。

[其七]

青锁衍铜绿，西厅久未开。入门弥湿气，推牖瘦寒梅。

夕冷烟缸净，尘封木案灰。哑然昔吾影，何事疾风雷。
    

【缩黑眼睛《有女同车》歌】

狭路谁家子，一行听雨声。轻风贴鬓拂，皓腕映窗明。
    

道簸心猿乱，神闲意马行。忽闻下站至，欲挽哀无名。

【夏钓】

临水安偏业，闲垂喜自吟。飞熊时忘饵，得句遂支琴。

鸟浴矶滩暖，归依雨树深。悬腰空竹篓，荡我少年心。

【晨坐】

雨稀窗渐青，苔湿敛蜻蜓。坠果杂星叶，弹花溅晓庭。

门开盈海气，云退出山形。为爱滩风好，移阶课早经。

【暮游】

曲水多奇树，幽禽啭晚风。身闲舟橹慢，湾折酒旗红。

过社递村火，到桥转画蓬。醉翁何必入，心自武陵通。

【赠剑】

虚负匠人意，误君但雪藏。蛛丝缠宝锷，岁月蚀寒光。

宅鬼何从镇，心魔日以长。且随相得者，彰尔重清扬。

【水乡】

支竹水门渡，宅塘次第通。彩衣悬阁牖，素影衬莲蓬。

桥背谁家院，洞开市井风。沿廊听老者，琴淌史河中。

【闻七七中暑开方以慰】

一晌狂飚歇，庭蝉暂不鸣。时宁忽系语，信久未逢卿。

默契能通病，参知最解情。端居香汗少，莲步晚宜行。

【赠从山君】

朗朗风神俊，才高素不疑。行谈间立赋，君子本如诗。

红叶高经雨，青萍散入池。何期天地小，得日撞金卮。

【表彰人妻界先进模范代表子子同学】

早起良厨焙，珍珠素手舂。临床轻语唤，破袜及时缝。

子出诫应遍，门关意不慵。裁兰弄金剪，添水并芙蓉。

【浙北古村落见行】

犬吠岩墙内，花开古道间。流风拂槛碧，当饭散人还。

沟泉晴下岭，滩鹭雪栖湾。隔水一舟定，垂竿钓野山。

【初春雨中湿地】

陌桑疏绿雨，萍水散人家。桨破鳞光倏，荫深网道斜。

停桥鸡卧竹，拢伞日晴沙。略扫残梅去，留看四月花。

【夏夜偶得】

天井弥烟色，晚风生薜萝。雨晴花坠露，萤漾水旋涡。

少寐凉堪坐，真闲愁更多。中年思静美，无日不风波。

【赠竹苑诸友】

社成幽竹内，元不与尘期。偶造多奇士，微谈尽小师。

具名无素昧，倾盖几曾迟。从此闲云约，采芹或采芝。

【夜游湿地】

拾路荷香里，分烟入水门。泽蛙连远旷，星火漾边村。

过草时惊鸟，贪幽久忘魂，归凭竹网迹，认取棹来痕。

【书窗】
   

春舒一镜绿，柳掩半塘阴。宁夏浮鹅语，清鸣间野禽。
     

风高木叶舞，琴隐雪烟深。长此枯荣坐，无为亦养心。
   

【登黄鹤楼】
     

苔绿碑痕浅，池清鹅影空。亭台悉新漆，诗地漫秋虫。
    

登极一江小，拔云万阙雄。纵归玉笛客，无处下西风。
    

【答不语头陀】
   

大德修持久，毒龙莫妄侵。因缘含物理，檀那有疏深。
    

圆顶应随喜，发心合禁音。既而知口戒，宁忍弃如今。
    

【为我裙寿】

相依梅竹契，绝似水鱼濡。离子吾何适，幸之道不孤。

行年复新夏，奉椟愧无珠。真个深藏久，早溶在玉壶。

【园沤】

埋瓮廊檐下，经冬任雪盈。春深云母裂，光漾璞纹生。

隔牖闲诗卷，听风递雨声。莲鱼虽亦好，兼恐损幽清。
    

【谄敬菊群圣群主风神】
     

为儒为市隐，才俊并传名。斗酒千行落，御风一袂清。
    

行书翻凤舞，古调振金声。襟抱沧浪水，使人慕濯缨。
    

【沉痛悼念自家论坛倒掉】
   

昔发沧浪兴，开源邀聚留。饮酣心易热，道远志难酬。
    

卧废千峰晓，沉荒满目秋。独遗旧荷杖，蛛网结中游。
    

【记梦】

幽林夜秉烛，何物诡其踪。穷极见荒堡，低回似隐龙。

鸦争十字噪，门透一丝凶。休作回身计，回身我即庸。
    

【闻花花住院养病诗以寄之】

所去虽清寂，休居莫掩关。永来诸友在，大可共君闲。

月澹人释卷，风轻云过山。醒看一帘雨，洒扫待晴还。
   

【雨夜与裙子隔屏对饮】

适此烟窗色，橱开八六醇。十年真道友，一类寡情人。

意懒梦偏远，辞穷杯更频。别时趁兴未，睡早莫伤身。

【临屏两首索一得叔回赠】

师逢九江隐，求学久邻扃。桃雨看栽树，春风沐讲经。

缘浅难入室，时下欲扬舲。念及临行意，毫端破例青。
    

野老画屏中，自称一得翁。行谈间薄谑，歌啸隐清虹。

才如苍野月，诗动白蘋风。何年冠吾字，得君真迹工。
    

【五绝四首】
     

【闻琴】小夜舒泉眼，潺潺流月光。何人高阁外，唤我溯沧浪。 

【回家】归心争日月，云水竞行程。无赖春风急，推波先入城。
    

【湿地】风定浮萍合，雨过平野新。幻花多蛱蝶，摇绿在氤氲。 

【新三峡】古栈遗潮响，江村绕壁悬。林猿昔啼处，犬吠散炊烟。

【排律五首】

【忘情谷】
     

阑珊凌绝意，僻径忘情开。水急鱼踪灭，山深雾影来。芬芳通画卷，翡翠嵌琴台。日暖春犹在，秋香蝶自徊。清辉旋谷丽，邃井照云瑰。我眼妆天镜，天心落我杯。有风高处冷，多事鬓边皑。若此能居住，宁为芥与埃。 

【雨后日暮书厢偶得】 

好风如契友，潇洒过中庭。大梦书山觉，偏光牖竹青。檐长吸海气，天迥淡云形。案卷微潮湿，翰香雅室馨。移花接晚日，张露蓄空瓶。数月诸情塞，一时涌性灵。

【诫友】

世听诚扰扰，闻欲遁山林。恰我枯荣内，类卿烦恼深。百禽音色好，孤坐寂廖侵。荆密夏风闷，荫稀毒日临。啸空无应者，倚石不能琴。派蚁据岩隙，巢蜂舞树阴。溪清鳞迹绝，伐尽樵歌喑。宁有随心处，且怀随遇心。

【题彼岸花开弹筝图】

人比花开艳，云生彼岸阴。临风舒柳嫩，照水羞鱼沉。素素白衣袷，悠悠青子衿。讵言隔画卷，不得通琴吟。兰芷弦丝拂，虚空蕙气侵。绕梁飞雅乐，破壁渗清音。湛露涔涔汇，沧浪浩浩任。交游缘注定，四海一倾心。

【茶农家见记】

结构依嘉木，晒青当野门。山深亲客履，座与让云根。悉选碧螺色，浑无白发痕。择之皆上品，强敬一芳樽。支竹通泉脉，引瓢探石盆。紫砂团绿粹，红焰漾黄昏。雪沸老瓷烫，烟生香气浑。灵蛇舒五脏，清咽了无痕。以我足金赤，报公佳茗恩。怫然呼送客，撤案转寻孙。高古存遗节，客商岂并论。但传青障外，尚有武陵村！


 

【七律一百六十首】
     

【读韩愈诗亦咏精卫】
   

衔泥填海志诚坚，若对移山岂可怜？鸟忿千年波垒块，公愚十载路朝天。
    

峭峰傲踞幸人铲，险屿凶生愁客迁。己有不平强塞道，昌黎何以赞精专！ 

【记拉萨野外写生手】
   

山有精神鹰有思，羽含风骨纸含痴。苏南国手不虚识，卷底功夫今始知。
    

一身冷雪太阳色，两鬓秋蚕老暮丝。敢以不才题贱字？斯人即是画中诗。
    

【随笔】
     

东床睡起雨声稀，一树梨花翠院飞。岳母安排今日菜，娇妻收拾旧春衣。
    

独来独往猫儿径，双宿双飞燕子闱。惟有泰山岿不动，风推塘影过蔷薇。
    

【艳遇】
   

桥儿南畔塔儿西，有个村庄掩白梨。曾与梨花飘雨路，一同绢伞护香泥。 

可怜步步芳心印，偏顾啾啾燕子低。笑到风停燕子散，怅来春水接花溪。 

【初吻】
     

散了情人午夜场，悠然信步到河梁。时平秋水若春水，夜话天方老地方。 

呵气风吹眸子热，回肠意识嘴唇凉。雷霆一段列车过，淹没郎森火石光。 

【椰岛重游】
     

啤酒沙滩舞欲狂，坐听爵士独忧伤。星星点点旧童话，冷冷清清心海洋。 

人际几随沙际洗，烛光更衬月光凉。探戈蝶侣今何处？相请涛声问四方。 

【寓意】
     

画底佳人不再逢，相思深处是虚空。三春梦惯半床月，偶尔魂苏一点风。 

每觉思愁消酒后，更愁诗绪织烟中。今年略与去年异，酒也不能诗也穷。 

【无题】
     

彩铃唱响老情歌，回忆揉蓝多瑙河。软语依稀春燕子，沧桑不复小天鹅。 

闻邀始觉别离久，欲见先愁得失多。莫若此心无疾死，相思何必再消磨。 

【夜市】
     

寒更流浪野猫呼，漫向秋深形影扶。桂树凋残天上月，车灯沓碎眼中湖。
    

十年牛肉摊犹在，一碗粉丝味已殊。食者阿谁言梦苦，何如听者梦都无。

【遭遇黑客攻击】
     

掠夜披风谁疾行，银光电划我蓝屏。回寻乐土忽迷路，呼哑芝麻未显灵。
    

铁壁洞穿哀木马，风筝线断改门庭。思量盗跖亦无趣，错向儒生另眼青。 

【午间老宅阁楼偶得】
     

阳光一柱捅天窗，鸽子零星落瓦房。茶几蓝山弥幻想，仙踪绿野漫飞翔。
    

木风琴淌竹摇椅，铁树花熏乌托邦。童话闲翻成历史，风铃解语亦安详。 

【观《老骥伏枥》图，颇有异想，戏题之】
     

跛脚衰毛谁肯骑，躯伤可治老难医。病槽尚负穷途梦，精力渐枯未死尸。

人有不才明主弃，天无久宠一身持。此生毕竟遂千里，多少遗珠蹄下泥！ 

【感怀】
     

有岸谁甘幻海迷，无田空想退东篱。每因大路成穷鬼，渐把疏狂换小资。
    

富贵功名元也爱，黄金膝盖岂轻遗。惟当碌碌人潮里，也觉清高总自欺。
    

【祭醉客】
   

已然无事戒沾诗，此夜何哀不得持。汝骨应融黄土地，我情未葬少年时。 

花繁五月倍伤感，岁久几人分远思。岂是多情堪结义，至今犹愧竟猜疑。 

【归家养病酬同事来电询】
   

适入江南梅雨天，小城别样见清闲。零星鸽子广场上，慵懒声音热线间。
    

抱子而今真事业，量身宜早退家山。上林不乏子虚赋，凡鸟题门且闭关。 

【荷塘月色】
     

蛙声夜半扰人眠，打扇呼风犯野烟。萤火游之灯错落，荷花荡以舞翩跹。
    

课文经久残章句，月色依稀似旧年。辗转春秋莫非梦，偶然苏醒在今天。 

【哀犬歌并赋】
   

近又殪一犬，歌以哀之。 

年来此老渐难呼，日日怏怏伏僻隅。我因我悯多予肉，其以其衰鲜举颅。 

蚤枯饕餮旧时腹，犹厚韩卢壮岁需。善待其终而自戚，我之迟暮可如乎？ 

翻昔日旧帖，赋以哀之。 

犬儿九岁，以犬龄计，垂垂老矣。近，其食渐少，时露倦态。伏墙趋日，终午浑寐。知其去日无多，不禁心起哀意。吾养犬有三，犬儿最久。首豢者，约半载。雪白狮子，憨态可掬，深得老母欢宠。某夜游走，从此无还，概为人掳。老母痛惜，终夜唏嘘，吾心存不忍，乃复购求。得其二者，金毛蝴蝶，聪灵飘逸。然母待之莫若初，窃以为怀旧故。诗云：衣不如新，人不如故。犬通人性，可见一斑。母虽不喜，仍善待有余，然蝴蝶命厄，殪于热疫。殪时母久黯然，此无关厚薄，概人性本善也。至此家中绝豢，待吾旅宦，因蓬门清冷，始纳犬儿。 

犬儿初生，掌中可呈。断乳未久，权以瓶伺。追其先亡者，怜之更甚。虽生死有命，福祸天定，为主人者岂能稍怠？乃以勤饲而尽人道也。四月后，黄毛黑背，色亮泽康。九月后，剽悍忠勇，善守庭门。九年随我，迎奉肆磨。虽畜者，亦不失为友也。今见其朽，而吾力不能救，是为哀也。实则心明，以其年岁，已属高寿。天年终老，我何哀哉？ 

此哀非溺于情，实悲于理也。前日客来，观犬良久，乃曰：“老而可食。”吾怫然，客又曰：“村中良牛，春秋劳作，汗及犁下。老，力不能胜，村人屠之。取其皮，噬其肉，此物尽其用，天理也。”悲夫！犬牛血肉，与人何异？天理何在，人何其忍也？若老有罪，则人之将老，当何以处之？哀犬之老，延哀人情。人情如斯，吾忽惧老矣。 

以此思及司中某君。三十勤案，半百之年，其岁将退。而此君尚不识时务，久不请辞。上曰：“物竞天择，君可退矣。”属曰：“后推前浪，君可安矣。”唯此君茫茫然而有恋色。是乎上鄙下讥，全司群攻。大凡杂重，少者袖手而长者趋前。每逢考选，惰者无忧而勤者彷徨。此人之老境，何其苍凉哉！物竞天择，人亦为物；人尚如此，况乎犬牛？ 

犬儿虽食少，吾奉之仍厚。若其殪，则吾当掘土以葬之。犬儿无哀，哀者唯我。吾若老朽，其境或可如斯乎？ 

【分流别往昔同事】
     

万语千言在酒杯，十年一室伴兰梅。当场气息犹能味，昨日风光不可回。 

骥骏同槽时亦竞，江河入海自须催。知君赤手雄心在，岂是青灯顶上灰。
    

【办公室随笔】
      

冬雨淫淫不见终，寒流日日转西东。每怜清晓鸭绒暖，惯到公门气色红。 

诗本无心闲下句，事非关己耳旁风。寡言莫道高深状，欲鼓笙竽口实穷。
    

【咏梅】
     

冬暖依然簇簇开，此花未必若人猜。容颜合是春闺女，造物错迁冰舞台。 

孤郁篱边飞雪下，凄凉世上有谁哀。暗香一缕元幽怨，却把芳名误赚来。 

【连日酩酊自嘲】
   

宴宴风魔难自归，朝朝困省要妻催。回温家法十三律，忘了人生第几回。 

抱子亦常心有愧，达观不独我贪杯。江湖一瓮世情酒，身浸瓮中焉可推。
    

【赠青青子佩】
   

一段深谊起一经，诗情莫道不关情。能忘灰冷孤霜夜，记得银铃振彩屏。 

大地风回春浩浩，长亭路没草青青。深藏多少人和事，幻我心空恒远星。 

【酬一得先生客座瘦石诗版作】
   

山谷情怀野老身，沧桑阅尽尚单纯。半愚不假真名士，一得无私广授人。
    

桃李天涯随处见，诗声蓬壁引家珍。有缘再至非余客，瘦石青苔识辙轮。
    

【贺九畹《蕙心集》出】
   

书到恰逢披客襟，长途聊赖有知音。夜驰齐鲁风开卷，云定潇湘水漾琴。 

幻网不虚君岁月，芳思结束蕙兰心。素知千里鹅毛重，比我行囊略欠深。
    

——诗注：九畹，网名。亦名丁香、阿蕙，淄博才女。丙戊年底，其诗文《蕙心集》出，远寄于吾。适吾长游，途中携伴，亦欣亦趣。感其才情，以诗贺之。
    

【折腰拜读采薇馆主《覆尘集》】
     

灯前香茗漾氤氲，卷上和风淡淡熏。数载佳思新结束，一支妙笔巧耕耘。
    

喜向覆尘轻读你，如温去日漫随云。青春莫道无人见，有我华丝系绿裙。
    

【冬日客乔溪】 

沧桑古木错人烟，结构参差踞险缘。犬吠时闻深壑外，禽栖惯见老篱边。 

桑麻早是山中树，虫草无非岩上癣。千载桃源余别业，依然换酒用榆钱。 

【祭祖归来适暮叩张道人处噌食】
   

拜罢先人转谒君，停车恰占半坡曛。风揉桃雨绮成阵，观衬山阴淡入云。 

问道儿来先问饭，餐霞子笑可餐芹？黄粱未熟且担待，暂请游仙枕上宾。
    

【拾得一张旧碟片有感】
   

收拾家居偶得之，尘封记忆且吹持。试机画面浮春晚，捧腹尔曹端面时。 

人固诙谐多默契，世才幽默有公私。只今不见朱时茂，难得听听陈佩斯。
    

【中秋客张道人处感怀】
   

三十余年诸味殊，丹丸一粒化洪炉。梦非所梦渐随梦，吾早失吾安守吾。 

老叶积残秋又厚，清宵静美月真孤，操琴惟恐涩弦柱，扰了仙居好画图。
    

【三更不胜雨嚣临屏作】
   

牖外寒潮肆意流，蛩声断续没于秋。 灯黄市井叶纷坠，水涨街渠城欲浮。 

困倚危楼孤岛屿，弥生旧梦古方舟， 远方不寐谁同我，漫遣光明溯夜游。
    

【一辆老旧自行车】
   

墙阴漫搁几忘年，斑驳缁衣铁锈鲜。胎轴尚圆中气短，笼头似正底盘偏。 

忆曾潇洒杏花侧，与尔徜徉马路边，路自绵长花自舞，青春一溜淡尘烟。

【深夜送伊】
   

路面灯昏人迹清，徐行相顾复徐行。眼前形影互交织，别后音容已陌生。 

微雨沾衣凉似刺，伤心愈处有如坑。纵然死水涟漪泛，终被流年覆去声。
    

【赠段枫】

一别同窗去日长，纯真年代几曾忘。怜君昔似长毛兔，怪我时充大尾狼。

尾大招摇成习惯，毛长到老尚疏狂。天涯偶尔躬身见，转眼弹弓对水枪。

【闭关】

检点秋来酬唱多，依稀躁气泛吟哦。诗当顺手宜封笔，事到随心恐入魔。

倚马千篇安得意，冲舟一快在旋涡，疾行不解途中趣，莫若端居陪老婆。

【年终家庭经济状况总结报告】

此岁哀哉事事凶，无边泡沫转头空。心沉股海浪花底，屋损金融风暴中。

上手新车原废铁，燃油重税已闻风。最愁我本吃公路，眼见长工变短工。

【答张道人点化】

富贵功名本自空，经年慕道岂愁穷。早怀陶令腰椎厌，奈欠尚平婚嫁终。

老子青牛犹是梦，高堂白发每于风。人生几事能随我，弃与王乔控鹤冲。

【岁末赠石尤风兄】

屏中键影若分身，交契高朋在俗尘。此岁应惭多滥制，优游独幸遇斯人。

为文每杂庄于趣，解语时浮率尔真。常使吾怀融雪树，为君一振也生春。

【岁末折腰赠王胡子兄】

妙手烹诗一大厨, 七言脍炙好功夫。笔如长勺善调味，卿本佳人赖似屠。

牛刀已惯庖鸡肋，马桶亦常拍虎颅。我自精神学阿Q，唯当扪虱避王胡。

——注，马桶私典，断不能换。

【岁末赠柳堂兄】

君子朋而不党之，由来淡淡自牵思。隐成竹径三人势，何必桃园一拜时。

雪里飞鸿恒往复，行间秀句每观奇。因知彩笔生花易，情到沧桑始沁脾。

【岁末赠书生意气】

聚散宾朋每似春，荣枯岁序总归尘。九年幻网唯君共，一段深谊倍自珍。

竹老唯风知节劲，天阴独雨说云纯。胸中早是长相住，何憾天涯不比邻。

【岁末赠秦月明兄兼贺慰连任菊诗社长事】

风雨三秋实亦嘈，我怜能者尚多劳。香肩久负菊花瘦，囚鸟诚怀天地高。

邵子种瓜元避世，文王画地本无牢。来年莫以茅庐顾，偶得禅逃强不逃。

【平安夜即景】

彩树缤纷耀晚街，今年闲逛旧皮鞋。人潮攘攘分三色，店铺齐齐笼一霾。

海报风中诚诱惑，地球足下可和谐。阿谁圣诞老人状，褴褛衣衫卖火柴。

【一个旧ZIPPO打火机】

翻盖清音脆似初，若谁颦笑只今疏。曾吾手指相随久，固旧图纹磨欲无。

忆自雪藏金属冷，芯因油尽火花枯。经年匣子重开却，犹闪潘多拉泪珠。

【醉客十年祭】

记忆之门合未真，经年摇摆幻中频。五湖桃雨相逢处，一笑阳光对面人。

逝者如花不堪握，残生多历倍知珍。与今酒尽伤余后，略羡君归永住春。

【寄在黑社会的日子】

遇饮街头夜火迟，春风相忆旧年痴。两三杯酒横行色，四十斤椎问惧谁。

博浪豪情王土没，长安恶少羽林之。而今尚有零星事，未便妻儿悉数知。

【多日不堪手机骚扰乃作之】

灰屏夜亮彩铃音，如此月余烦至今。好梦聊回人惘惘，多情销去汗涔涔。

几曾绿绮悠传意，怎使文君会解琴。怜我凡夫卿倩女，幽魂竖子敢交心。

【致某些同事】

右虚一席适才闻，五尺微躯便欲分。座上曹刘皆命驾，隆中形势各纷纭。

二桃始信能诛士，杯酒堪怜岂握军。我若推舟真顺手，早先自放北山云。

【夏夜偶思】

似水风凉溯旧年，萤光浮动露纤纤。寻声蹑步苔墙畔，拨草驱虫石缝边。
赌具当时奢瓦罐，开心不外博榆钱。缘何此际居华屋，反自穷烧遣闷烟。

【以青花瓷譬赠绿烟】

色白花青避却浓，空灵不染赤窑红。冷含凝露润脂玉，清想佳人素面容。

每值香浮团雪沸，时从尘净与君逢。若非离垢真诗者，哪得冰心瓷胆同。

【儿子的暑假】

邻人又损舍南窗，其矢其弓尽雪藏。漫日无辜迷彩脸，一隅低诉铁金刚。

书非不喜皆残页，饭到高呼始入肠。怜我夜翻持久战，何如他学懒羊羊。

【吾儿虚岁有六作】

嗷嗷记忆尚依稀，眨眼牙牙利嘴皮。我坏我顽诚可气，尔烟尔酒亦难移。

时为加减葫芦脑，稍学琴棋孔雀姿。近得手谈新几式，复将其母一隅欺。

【因无学号报名疑被菊斋开除申请重新入社】

寓居菊苑早忘春，自诩花间一老人。灌水几曾输少壮，于诗原也注精神。

不知扫地失何日，竟与凋华同覆尘。尴尬门前呼旧友，劳将名姓对真身。

【单位行将裁撤折腰寄俺上司小希】

一檐风雨浸流光，十载厮磨驿栈长。乐此蚤知非久地，惜缘终至近斜阳。

暗夜鱼龙湖海乱，空垆形影酒杯凉。料难复见佟湘玉，亏未真当白展堂。

【黄冈秋狩二首】

[一]

杖履无端自疾徐，山形到此倏崎岖。云横远瀑截烟雨，风纵阔林争绿朱。
    

探谷花翻蝴蝶沸，攀岩耳贴隼鹰呼。黄昏绝顶思篝架，终未吹熏犯雪湖。
    

[二]

破空霰弹闷声出，扑簌黄花夹鹧鸪。野棘妨人抄后路，东逡趁隙脱韩卢。

溪清滟滟灵羊影，木落飕飕飞狖弧。一晌溪平树归静，他山热闹我山孤。
    

【贺石尤风子夜歌燕尔乃作】

绿蚁朱笺既吝之，彩屏金字敢征诗。雨潜春汛积应久，燕筑巢时悉已迟。

蓍草虽微偏岁运，湖舟终不弃鸱夷。优游有待江南见，浮白须教红袖持。

【一台废弃破电脑】

灰生十指旧行经，试启流光久冻屏。一自疏离风扇哑，只今奇怪鼠标灵。
    

机心老似人心慢，数据多因无据停。或许昔吾真隔世，且留此椁葬长瞑。
    

【与四子诗约并序】

近石尤风、子夜歌伉俪优游，与深南、七七会于深圳。豪饮达旦，腐败至极。更甚者，常挟酒气而炫我。凌晨热线，现场直播，几番命驾，诱我飞的即席。恼而亦憾，念与诸子神交既久，相逢苦无佳期。因之乃作。

周公夜半学鸡鸣，困扰温床睡不宁。契友八珍齐水陆，新婚一对合歌笙。

座上有诗兼有酒，江南无翼也无鲸。恨非手握月光盒，空拽春风耳畔萦。

【辛卯伊始新单位上班第一日】

宦驿春来雪树青，玉阶融冻水烟泠。暂安靴伞无多事，重捻诗毫久不灵。

闲极隔空呼旧友，飘零对面幻遥听。嘘寒片语莫须细，各自余生尚苦刑。

【陪内子购衣偶得】

女皇镜里秀衣新，殿后陪臣呵欠频。袖窄腰宽皆可惜，姚黄魏紫总难匀。

亦知海选非欢己，岂是仙游自在巡。卸下华装私下语，貂裘虽好奈君贫。

【试学烹饪有记】

书上诸贤恼且哀，厨中竖子鲁兼呆。白盐黄酒明清记，一两半钱算勿来。

砧板桂鱼龙虎猛，庖丁招式竹鸡灾。席成莫管咸和淡，生熟烦劳列座裁。

【久不见张道人今访之闻已东游怅惘而怀】

药鼎丹成鸡犬飞，荒阶白日掩虚扉。依稀槛内茗香溢，恍惚松前棋语微。

鹤子已然临水立，梅妻岂肯媚尘依。但随融雪院渠出，似欲逐君沧海归。

【吸血鬼日记】

[舞会]

靡音回荡绮灯奢，魅影翩跹衣色华。寄醉生中多腐肉，相轻浪里剥羞纱。

殷汁新抹绛唇艳，蓝电长通白眼麻。厌极犹哀无永夜，阳光剩有墓园花。

[自画]

虚裹衣衫锦绣鲜，也无片影衬光怜。善逡夜翼难穿镜，纵裂水晶横是烟。

去日迷离轮廓远，游思扭曲线条偏。蛇行勉作炭痕在，神与形分色怎填。

【值石尤风生日不寄赠子夜嫂】

痴儿生**吴钩，少小横行蜀市头。搏虎一朝觉周处，王师廿载猎蛟游。

习真不忝曾乡害，幸赖多容有莫愁。自古英雄如烈马，该抽时候也须抽。

【贺石尤风三十八岁寿】

交以风神倾以心，水晶沉淀好光阴。泛诗海内初逢棹，竟菊花间久并琴。

山遥不碍子期耳，桐缺方全焦尾吟。莫道浮生吝杯酒，恐杯深处别愁斟。

【吾醉】

千斤袖坠勉挥挥，脚淌浮云晃晃归。逐影街灯吹不灭，望风迪士去如飞。

身非我控何关酒，地转天旋俱是围。忽有浊龙翻腹内，于无人处纵芳菲。

【七夕后寄石尤风与子夜】

算得监军月有余，未知素手挞鞭乎。群中久失鸳鸯影，字里时浮恩爱图。

读书羡彼依红袖，搜腹惭侬烦紫姑。略喜深宵渐安枕，骚人醉话竟真无。

【一条废弃的巷子】

败瓦颓垣一径深，和光虚掩两三门。草遗蹴鞠蛩声昼，架冷秋千儿语温。

恍向时空穿隧道，漫从石兽忆王孙。流金褪尽人颜色，剩有拆红新漆痕。

【蒙依依偶像挂念汇报俺私奔期间生活起居情况】

适值黄梅客影荒，白阶青瓦草疯长。侵晨雨溢莲缸满，到夜芹浮天井香。

午燕偶晴翻画栋，新人长爱赖雕床。夕凉哪得闲情坐，才架霓裳下海棠。

【用紫箫公羊韵寄深南】

消息经年坼断层，时闻襟抱恙丘陵。酒虽安梦终须减，药便良方切莫增。

入世谁无胸垒块，虚空俱是苦行僧。惭枯深语更深慰，珍重千山一纸凭。

【闻跑堂兄近为群雄韵所困诗以壮之】

除却华山最顶层，讵言论剑绝高陵。且由龙虎风云乱，窃喜江湖眼界增。

打狗合当输北丐，傍灯何必学南僧。东邪西毒啸吟外，别有顽童劣迹凭。

【彼犬记】

窜院无端几畜欢，狺狺扰我榻花眠。初宽初忍其犹甚，遗矢遗沤狂也鲜。

欲起佛山无影脚，暴殴天马流星拳。转怜落水丧家物，早晚东西散作烟。
    

【咏蔡锷】

沉疴一振义旌挥，白节赢师浴火飞。但使共和余匹马，讵容帝制辟残闱。

剑不惭埋天地肃，魂犹雄抱海风归。惜留锦瑟痴如水，隔断高山泪雨霏。

【与友坐茶赋】

终日钻营尚自危，暇余何足尽消疲。清谈羡尔悬河阔，微困饶侬无虱遗。

杯水亦知非活计，辙鱼差可勉维饥。只今谁信西江水，可济道边濒死鳍。

【给依依的一封威胁信】

扫花意懒尚登台，心绪随秋每漾开。一病颜渊深巷雨，三迁孟户失尘埃。

鵷鶵好避鸱鸮吓，冠履难防瓜李猜。已许伯夷高卧久，近思齐也采薇来。

【贺华仔喜得千金】

孤山春去雪梅东，闻得鹤啼枫正红。举案不虚梁子晚，偏怜或与谢公同。

珠宜沧海暂呵手，云必青天岂可笼。他岁卓然嵇绍立，竹林长短两清风。

【工作餐中腹得】

参差佳丽往来翩，迤逦珍馐水陆全。火烤山羊香满座，醋沾河蟹舌生鲜。

一樽惯例先听训，三字恒言早破禅。倒背多年能吃苦，某今前二已精专。

【折腰贺王胡子挂诗版兼自荐管理员不得羡慕嫉妒恨】

夹喜参悲混作伤，调成杯酒压回肠。一名我漫悬空贱，无语君翻谢客忙。

人前鸡尾酒朝凤，背后水晶鞋砸墙。子夜南瓜车上坐，泪花并着鼠标扬。

【节后第一天上班】
   

到衙先试水凉温，涤面搓搓宿醉痕。锁孔锈生蛛网室，牍尘困坐雨清门。
    

听歌累夜疑成癖，逢语如经听着昏。检点一天人与事，依稀来过赵钱孙。
    

【一段办公室恋情的穿帮】

相邻只隔数层梯，镇日擦肩头不移。圆桌时成瑜亮会，公车惯作貌神离。

嗤烧蜀栈堪良计，欲掩晋钟元自欺。当下实名微博上，闺中私密哪能遗。

【看多小电影也有小感悟】

十年面壁苦清修，一剑消磨万古愁。玉管时吹潮汐起，巫山屏蔽雨云浮。

徐从劫火焠三昧，终制毒龙于九幽。入世惜唯窥豹久，金睛到处是骷髅。

【晚间夫人撞车幸全家无碍作】 

彩铃骤起隔空催，初若当头横炸雷。扑火恨非身是电，穿流哭见铁如煤。

全家罗袜湿烟雨，一萼丹砂绽雪梅。所幸抱肩犹可泪，拂衣为扫满天灰。

【寄隆大人新任菊斋诗版宰辅】

五陵豪气黯然收，虎豹中堂踞上游。缇骑代巡天耳目，绳规森勒国咽喉。

楚人侧目秦人怒，内举交亲外举仇。击节窃愁杯酒后，可能炭瓮为君留。

【赠旧衣如蓝】

一袭旧衣清水蓝，和风出没白蘋滩。泠泠每见波心荡，赫赫忽飞鸥语欢。

气自高华盈慧质，行时豪放转刁钻。女儿貌似柔无骨，半是冰雕半火团。

【庭院秋景】

冷色舒开一径光，侧勾三二竹风凉。云揉釉影浮天井，瓜缀藤烟漾石墙。

绣水针翻银线细，穿庭燕带木樨香。池龟哪管枯荷雨，乐守空蝉凋叶黄。

【仿艳诗】

玉露金风散未收，宝帘犹颤小银钩。凉从仄牖泠泠透，潮浸酥峰缓缓流。

似了檐丝悬雨韵，软成香雾汗花羞。多情总到伤情处，暂把秦筝松指头。

【感菊斋近况】

往日穿斋声气豪，何今控马蔽裘袍。园深斧禁雀翻阵，乐坏民彪市满刀。

连舌三人成虎势，虚名一地散鸡毛。旧时王谢凋零尽，放眼朱门野草高。

【贺竹苑重开】

水墨揉开釉色青，幽生故苑竹枝泠。撷光露粹星星叶，印屐泥翻点点馨。

十年人物枯荣过，一径诗声迤逦听。虽有二三遥背影，可能回首觅风铃。

【应十三不呕邀呕菊斋全体同仁】

吾皇銮驾久微行，凤阙疏离隐欲倾。硕鼠钻堂营乐土，空牢画地许温情。

张狂胡雪旌旗乱，割据燕犀鼙鼓鸣。向此新亭收泣去，秦王孟相尚沽名。

【游湖练笔一首】

清滩白日水流烟，翠鸟低飞红叶衔。浮岸金田翻近远，吹衣芦雪漾缠绵。

会船市蟹波心上，佐酒餐霞天地边。坐倚晚潮迭秋韵，回风一路味中年。

【次不学兄韵别赋余意】

才劳鱼雁渡寒湖，夕下便闻冰上呼。冼足出迎鞋忘顾，知君戒饮酒真无。

门开略愧四围陋，座暖何愁三径芜。信是故交多默契，春风不日漾红炉。

【赠小希】

深悔当初草草群，携游路上乱纷纷。向谁嘴挟钉耙齿，咒我空翻筋斗云。

有无赖尔沙僧证，未半灵山行李分。回首诸天全不惧，唯愁猪二喊哥勤。

【寄石老三拟四月来湖索饮突闻禽流感爽约不至】

瘴野霾烟差可居，笑君首鼠怯车舆。元愁酒案鸡零市，暗度猪江食有鱼。

百毒远从三鹿试，一鸩能死二毛虚，纵携手赴黄泉醉，醒较神州或不如。

【少将军赞】

长安名少老江湖，十五冲车已自扶。威勇今犹燕市肃，奇谭夫复狗屠呼。

蚤传虎父金枪猛，须信龟头龙脉粗。搅海翻江元尔尔，一如刀笔改之乎。

【商场电梯偶遇】[旧稿改]

一霎人流凝作冰，潺湲剩有电机萦。错肩窥你若雕像，和我隔空于水晶。

窃以低沉分左右，终将哀喜远身形。相思无处不相见，只是平行非并行。

【春中随手】

苔碧墙阶藻入沟，芹香润雨漫萦楼。田间鹭影高低在，村外山形水墨浮。

扑案梨花轻坠雪，回窗鸭队缓随舟。好风吹得诗情泛，又是扶头半日流。

【盆景】

渐老向平归尚难，种山故在北窗观。云根略凿数峰起，星月长浮一水寒。

雨暖藓花晴石隙，暇看片竹曳松冠。亦知控鹤诚遥想，且剪虚驴聊自欢。

【通牒白跑堂久不至竹苑】

辜负金兰酒一倾，枉称兄弟自多情。当堂早定连横策，游子偏安市井名。

徒以三公虚汉室，恨无半语许曹营。今吾立剑沙盘上，子午不来思用兵。

【俺在房屋中介网上发的小广告】

半亩方塘泛绿烟，小楼斜映雪纱帘。雨中树影玻璃幻，户外藤床翡翠悬。

晴日榻阴凉紫笋，夕风入夏展红莲。为怜好月长寥落，故扫三厢待雅贤。

【暴雨】

捂枕清晨耳欲聋，卷帘讶瞰道倾洪。小车鳍逐天桥上，大者鲸鸣水浪东。

窗滑縠纹疑住海，灯浮蜃市有遗宫，正凭凉意生云想，猛觉上班迟到中。

【兜风】

并肩家事各闲听，别有心潮镇不宁。无语时看山两面，飘窗渐起雨零星。

枫回水岸颜如旧，路转桐街秋减青。漫说前头花市好，卖花声里已行经。

【拙诗一首补赠裙子的暑假】

滤水时蔬几色新，小衣裁定唤麒麟。红泥文火鲜香漾，碧玉阳台早蝶频。

言君在我梅兰友，幸我非君市井邻。向午不然闲睡起，望炊长惹口生津。

【送客】

踏歌声没野山清，回步竹轩秋意萦。夏浦香残烟浅淡，雨林光碎路幽明。

泥深履迹曾谁共，鬓掠风音疑锡惊。到底溪头归独我，无言痴坐水无情。

【奉诸公命亦试山谷快阁韵】

天南地北更边城，奇以诗因牵雨晴。倾盖每如云聚散，交心各透火幽明。

吴水风生溪鸟掠，狼山秋未雪川横。后生此日遥相立，适取澄江会一盟。

【过宜昌吟别王胡并索要其照】
     

笙残月冷适时休，茶趁余香温入喉。十载慕名潘岳俊，几人捉得子渊留。
    

诗因席促饶元白，酒且秋深待阮刘。吴水夷陵应不远，中间只隔木兰舟。
    

【天生桥】
     

栈连山雾一波波，湿我双屐涉雨多。崖裂瀑龙天摆尾，星垂溪壑雪旋涡。
    

悬空上下穿水境，绕耳高低采药歌。篓老前生合渔父，珊瑚摘厌摘云萝。
    

【由神农去武当车途】
     

霎似陀螺霎似舟，忽从鸟势转蛇游。穿林风快山花影，下岭炊升土寨沟。
    

谷雨萦窗回望瀑，羊肠当道挤耕牛。最奇一片夕滩水，舞起凌波过石头。
    

【过襄樊为醉客十五年祭】
     

十五年前缘一人，终宵同沐两城春。吴湖忆饮久如梦，汉水悬期竟可真。
    

钟古楼高今我至，霓横车纵昔谁频。街头时见少年影，总把青巾误旧纶。
    

【友人招饮席中作】
   

相邻只隔数程车，惭愧经年负酒茶。营蚁生涯浑若梦，书生襟抱萎如花。
   

故交多累陶朱富，朽木犹支彭泽衙。所幸郡中搁陈榻，总容醉客暂为家。
    

【秋林】
   

山刀分破野荆长，徐入精灵童话乡。云廓天高鹰唳远，樟林麝过径遗香。
    

荫深好日织柔网，叶趁幽光铺暖床。来岁春霏拂弦语，唤花仙子漫飞扬。
    

【招故友携弟子雅幸新坛】
   

一自残荷凋晚霜，旧年人物散钱塘。台荒蕉鹿鸣秋野，苑冷松花堆井床。
    

羁梦无涯终有日，离歌到此好停觞。重逢恰趁春风雨，老燕引雏归旧堂。

【两年多没和人吵架了自我飘扬下】
   

围台观戏懒争头，过市噤声拢敝裘。白首愧言周处幼，朱闱慎与赵高仇。
    

浮名在网虚谁辨，事大如山拔线休。万火牛中游刃过，不伤天地一沙鸥。
    

【自寿】
   

三十九年修一身，学儒学道总输纯。采菊犹衔彭泽令，放衙浑是武陵人。
    

尚秉良知存异世，蚤无远志作愚臣。余生只羡沙鸥迹，居可江湖遁可尘。
    

【值三十九生日谢老三贺】
   

竹本无心遑说裁，参差岂意茂尘埃。经此前车皆有迹，停云独我最疏才。
    

去日已随霜雪淡，晴风新蕴海潮来。余岁早谋赁舟计，燕台终不似瀛台。
    

附老三李不学原玉【寿十三弟】
   

杯中冷暖倩谁裁，但慰扪心未惹埃。四海哭歌皆任性，一官升降不关才。
   

襟怀在在怜兄弟，名利区区笑往来。珍重人生须畅饮，排忧何用郁孤台。
   

【咖啡馆慰同窗离异】
   

绛蜡流酥焰影昏，蓝山沉默色颜浑。味君故事心如海，慎我幽怜语露痕。
     

杯水知难安辙鲫，穷途量必有蹊村。莫看此夜一窗雪，须信春风不远温。
   

【2013年终个人总结报告】
  

出有车兮食有鱼，园庐虽陋足蜗居。谅儿羽翼终如鹤，许我糟糠老种蔬。
   

倚柱须喑弹铗怨，微官应忌有财余。俗人到此真无欲，只是诗心业已疏。
   

【2014年个人工作学习生活计划】
   

减烟制怒控屠苏，教子相妻差入厨。左右善修渠一二，立行身莫冠三无。
     

尚难狗肉绝家宴，须破宅林驱野狐。日理书箱新市剑，闻鸡只恐误寒湖。
   

【关于想请老婆看电影的家庭财政审批报告】
   

恋恋当初何所之，咖啡爆米每于斯。荧屏声掩心跳夜，爱火花开指触时。
     

渐水晶墙成泡沫，只油烟色泛涟漪。久惭欲请三朝米，换与卿卿一小资。
   

【戏赠睡在我上铺的兄弟】
   

昔年太学许能文，驷马唯遗一辔分。永日神仙酣侧案，终宵魔兽自离群。
    

托书与子须长寿，逃课无人敢傍君。请假条中如是撰：今陪某某去看坟。
    

【闻东莞扫黄】
   

缚虎扑蝇春气殊，东风新幸至南隅。云从龙卷莺清巷，电掣窗先雨洗蛛。
    

民情久沸思宜冷，欲海难填禁岂枯。不见唐尧虞舜没，人间总有沈金珠。
    

【赠老六烟霏并贺竹苑初具规模】
   

敬君袍袂费周章，亏我良谋赛子房。七纵七擒全七子，同生同死差同床。
   

樽中琥珀光华满，架上葫芦裙带长。从此驱车不匹马，蝎精蛇怪挡螳螂。
   

【无题】
   

清霖弹破海棠开，又适银泉涤碧苔。函谷箫飞秦女阙，钱江潮荡越王台。
    

书随衡雁烟云远，棹欠剡溪冰雪来。深想风华需久驻，不应蹙蹙托香腮
    

社课【应制怀王胡子兼自伤】
   

紫薇馆锁锈青斑，圣主怜才不忍删。文武春来生祀祭，天恩新向冢衣颁。

扪心与子论交厚，处境怅侬知遇艰。侯印终难奢李广，他人背景似天山。
    

【无题】
   

蜻蜓飞动雨晴初，坐对黄昏夏日余。土瓦银弹阶寂寂，木篱花漾雾徐徐。
   

关河远想秦楼凤，心壑空填庄子鱼。又复一朝流水去，无声绕过玉人居。
    

【致退群友】

眼前迎送不曾休，去者车轮似水流。自古人间南北路，谁多弦上别离愁。
    

苏秦裘敝归应计，王桀秋来莫远游。不见多情圣群主，终朝守望暮山丘。
    

【抑郁】
   

深居非是喜深幽，红叶黄花思亦游。检索寻常旧交契，生疏车马有春秋。
   

酒鸩烟毒知犹浸，诗我情人恋已休。似此寂寥何处诉，但教鹦鹉挂窗头。
   

【冬日回老宅】
   

雕窗格子透清晖，明灭微尘光里飞。槐院荫疏巢鸟去，铜莲缸浅雨期违。
   

墙高尽发逃禅兴，书旧犹堪傍火围。落地有钟真长者，无催游子早些归。
   

【给儿子修玩具】
   

量此雕虫应不难，且骑壁上等闲观。钻刀轻启螺丝扣，烙铁微烧电路盘。
    

渐觉迷宫行至险，直饶背水念知残。头颅幸未许军令，留得逛摊归璧完。
    

【监督儿子做作业】
   

执鞭几欲怒冲冠，放矢终须自捻丸。骑鹤看吾填杜牧，卧冰拍你扯袁安。
    

弹指鏖兵迎刃解，转师夷境立行难。忽而冷向偏隅视，重遣先锋正印官。
    

【闻裙子与人借菊币赌博乃作】
   

世道应知久陆沉，捉襟独怪与侬愔。路边嗟食味多鄙，雪里送薪情始深。
   

况复陶朱堪富甲，何求萧纪肯分金。沧浪不问问沧海，长使故人悲暗禁。

【闻三哥不学履新乃作】

平迁诸事莫争能，况复膺舟远故朋。任上布恩及门吏，席中问策只禅僧。

披荆岂碍细修刃，引火合当先稳灯。不见太公居渭水，垂纶胸自掌鲲鹏。

【代父作知青重聚有感】

时光列溯旧年归，地广天高俱可为。大寨歌飞锣鼓乱，洪荒暮落铁镰摧。

青春永付红旗色，热血蚤干黄土围。沧海回头今日约，唏嘘中有几人违。

【记一部摔坏的旧手机】

轻抚荧屏碎裂痕，模糊酒醉某黄昏。为谁缄默心头火，绝此相思祸种根。

卡换服移经岁弃，电流今触讶然温。试将名姓朦胧觅，犹有伊容残内存。

【岁末赠老四石尤风】

宦程迢递世情休，车马流年自管游。空说菰城先访戴，纵经海角未依刘。

衙列身饶诗赋少，柳营气讵酒杯收。来春莫袖竹林帖，偷审眉山晴雨不。
    

【情人节思老四新婚所赠旧诗再致四嫂子夜歌】

痴儿应已缴吴钩，暇日提篮菜市头。煮汰俱成多面手，狗狐皆怨绝交游。
    

然其习久为乡害，须子心长有日愁。重典于今虽可废，执鞭偶尔尚须抽。

【踏春】

杖履参差草色鲜，弹衣林露惬游妍。溪生石隙龙鳞褪，风带山花火焰燃。
    

名利场中悭暇日，是非涡里了无年。何当脱去向平困，携得芝锄事野烟。

【与老四尤风斗韵三章】

折腰酬老四尤风一日三绝句

一蹴三章挥自如，井喷势恕管毫枯。灵犀经岁废儿女，风月终朝荒转输。
    

闻歌画壁惭先甲，隔水见文知小巫。惟待盈川公事了，从头压倒骆王卢。

次三哥不学韵再刺老四尤风

次章向自水鱼如，示彼疑兵势讵枯。毕竟江湖横剑久，岂其酒肉散人输。
    

论杯怜我惭中圣，传赋要他识大巫。一日琼楼沧海变，东逡远远笑韩卢。

折腰三叠前韵示尤风

行役生涯大抵如，休辞浪沛滞思枯。苏秦刺股时堪用，牧野奴兵势已输。
    

龙城将骁在胡马，湘浦魂招看楚巫。尚喜痴儿略勾引，泼章斗酒复呼卢。

【93同学会】

一隙白驹逝如烟，光阴颠覆旧容颜。曾经岛瘦郊寒态，翻去元轻白俗篇。

大舞台中龙套各，小时代里剧情连。休言我辈青春贱，砥柱中华二十年。
    

【折腰赋新居装毕】

土脸灰头百日余，光鲜开却北郊居。迎门山影青临水，入室光形雪映庐。

铺陈俱以小资范，设计多参前卫书。功就如何夜难寐，债台高卧有谁舒。
    

【踢从山书馆临屏三首】

其一

败匾空悬生意隆，阶荒鸟雀轧西风。塾中有个教书匠，堂下成群昏睡公。
   

偶伏墙根听解惑，尽将珠唾溅虚空。赖君腹果一餐黍，尚有莲华气吐虹。
   

其二

卖卜教书菜市头，暇时自得自悠悠。一双门掩禁庭暮，三五子耽枯树秋。
    

难得汝兄闲寂寞，莫教古道独风流。知君堂下多闺秀，或可悬谈并舌游。
    

其三

莲府公卿俯望尘，手持经籍逐车轮。从君门下三千客，达理庭中无一人。
    

小塾高谈飘北巷，哄堂大雅动南邻。欲同公冶学禽语，请许程门暂寄宾。
    

【见从山卖卜有感】

近闻市井群情愤，举汝无良摆卦台。铁口沙盘胡乱断，星唾天马恣纵咳。

龟钱每误桃花命，蓍草长撩处子腮。答策岂宜轻浪此，趁无祸出滚回来。

【见呈一得叔感旧日白云相教之德】

忆昔东林听讲时，团蒲危坐似琉璃。伊川风范应前世，野老才情幸半师。

一席言归九江去，十年舟隔五湖移。于今我亦能高咏，只虑斯人不肯奇。
    

【迟闻书童大喜翻旧章贺之】

吴山公子久飘流，忽报扁舟罢独游。一石寒湖千迭浪，群声高兴数年愁。

已然为汝望穿眼，幸不逢伊在白头。未问阿谁含慧眼，知君来日定封侯。
    

【夜萤】

雨润荼蘼园角肥，风吹晴隙有光微。零星绿起玲珑翅，千簇幽生翡翠辉。

团雾倏如流电灭，串珠翻覆水烟飞。无声载我儿时忆，溯入青空胡不归。
    

【题顾红烧与众姝同挤电梯】

罗衣叠簇入门中，别有须眉气不雄。露膝短裙凉烫手，撩人长发混香风。

万干浮想幻微妙，十二层楼惜欲穷。空恨公孙灵舌在，试询芳字岂能同。

【社课作业关于胡常三首】

鞭胡常

连岁崤函烽火中，咸阳无将臂雕弓。印加羽檄催南尉，国望熊罴御北戎。

破贼元期如草锯，持之何故按兵雄。古今不见凭沟垒，可取伏波定远功。

斥胡常

明皇何日吝功勋，年少飞名已冠群。内授龙图恩博士，外嘉骠骑掌中军。

鲁阳不挽戈头日，褒谷胡为月下君。量尔终非轻薄子，忍能身去似闲云。

扁胡常

空负高才第一流，未教老子少陪游。风流宁逐榴裙死，位重偏贪烟渚游。

任向京师称傲吏，纵由藩镇散诸侯。马蹄今复优哉去，须慎粉臀居稳不。
    

【老七群次韵明码标价代写作业】

捉刀素自诩强驱，倚马其谁更我殊。市井悬标求一顾，书生卖字号三无。

真人肉版次诗器，超智能型多用途。若得富婆久包养，洗衣漂米亦能徒。
    

【举家旅京师适老七海南方归期一饮不得临屏怅然再次一韵】

寥廓星空各各驱，参商行迹总相殊。九衢此日风雷过，一刹斯人交错无。

欲转车辕成命驾，料同妻小绊劳途。随波且遏心潮住，别日与君论酒徒。

【老六秒次三章质量俱佳挂降幡与此韵绝】

烟霏脑洞似光驱，运转机心密码殊。平仄虚空排列速，字章读取迹痕无。

塑三维以有无境，横七步于今古途。使我惭收瑜亮喟，班门自认弄柯徒。

【无题】

王顾言他事欲休，楚弓况复楚人收。摘缨续饮元非计，怀璧奈谁终忌仇。

庭有荆花思尽让，席生阴厌岂强留。五湖今任邸夷美，不碍秦淮荡酒舟。
    

【赠云溪】

想见洛城清丽秋，背街绣户小帘钩。门邻棋叟车稀往，琴傍鸭炉香细浮。

渠闼新游金鲤去，灯纱更罩宝莲悠。从兹四海慕游处，多个诗家女隐侯。

【次青衫载酒韵】

仲永声名蚤已陈，江淹才气老羞伸。侵窗暮雨逝川幻，蠹简遗尘刺眼真。

白首雄心灰故我，青山安命远多屯。巴人此夜旗亭缺，莫赋招魂向蓼苹。

【七绝二十首】
     

【晚钓】

夕阳渐拢彩云归，数雁贪晴更远飞。渔篓空空犹执立，一丝天地一星辉。

【咏吕不韦】

凭居奇货叱咸阳，七国亏盈系一商。但憾春秋冠吕氏，漏书赢政是谁郎。 

【咏谢安】

百万秦胡跨大江，谢王宅里酒犹香，若无淝水扫蝼蚁，应有春秋诛宰相。 

【咏杨国忠】

天眷儿郎不用忙，何须十载苦寒窗。书中便有呼风术，岂及仙家同姓杨？ 

【咏文天祥】

少年得意也猖狂，步韵青楼逐杜郎。未到江山憔悴处，何来汗册壮诗章！

【咏李鸿章】

制造江南兴北洋，腐儒安识我鸿章？奈何只手擎危厦，不济山河下夕阳。

【秋游下渚湖五绝】 

[夜涉]

一篙秋水晾云晴，熨过霓裳风自平。船滑芦塘如屋稳，月移襟袖落花轻。 

[拂絮]

片片飞来襟上停，拂之更缀满衫盈，拂之错起春情绪，相似芦花柳絮轻。 

[候馆]

帘外潺湲傍枕流，星光摇曳屋如舟。何人辜负好云梦，夜半双屐敲石头。   

[幽处]

连天碧水转篷收，成地青萍托舸留。泅鸟疑人新稻草，悠然振翅上篙头。 

[船女]

家应长住碧湖头，打浆轻胜超市游。也学红菱玩素手，一惊一笑一回眸。  

【无题】

秋来落木总痴痴，片片书成满地诗。可惜秋风似春水，只曾淌过未曾知。
    

【广场雕塑与采石矿工】

它本平凡一块岩，赖君苦凿出深山。名成国手刻刀下，与君对面不相关。

【叹许宗衡】

散尽多情枕上香，觉来幽梦始凄凉。当时沉醉霓裳舞，岂料灵芝是断肠。

【叹米凤君】

花甲开弓尚用强，双雕一箭诩平常。东窗扼腕别无恨，从此长封惊艳枪。

【雨后夏夜】

空里流萤湿不飞，庭阴散落绿光微。浮身若坐幽潭里，风似涓流乱入围。

【音符】

死水僵僵五线横，冰凉蝌蚪一渠盛。浮游若得皆随意，俱是扰人清梦声。

【登神农顶】

异草奇花逐次开，群峰到此小如孩。云海俯听松浪起，瞰风吹雨上天来。

【过武当】

毕竟名山未脱尘，求仙慕武莫须真。青衣道长白衣剑，多是江湖行走人。

【王公】

红尘到底庙堂沙，慎把疏狂垒象牙。几度刘郎逃不去，一生何苦为桃花。
