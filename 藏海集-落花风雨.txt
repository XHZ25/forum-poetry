自丙戎岁尾结《隔雨集续》，忽忽然六载，多疏文字，更疏交情。
去岁流连海外，倍加慵懒，差幸得失之间，渐可从容。
时值癸巳岁首，整理六年旧作，删之再三，亦制一集，名之藏海。
夫天地茫茫如海，一身可藏也。

卷首删诗戏题一绝
先抛怨气久牢骚，再弃矜持小傲娇。不忍尽删才子气，由它寂寂与寥寥。

-------------------------

京中新雨，路旁一树梅花独盛，用秋水、飘然兄韵也寄菊姐
料峭清寒吹未彻，年年燕子将归。搜罗旧友与新诗。无非闲更懒，几度问还迟。
寄个小词君解否，不如寄去花期。梅花未老杏花知。烟波一万丈，风雨两三枝。

七律
百感遭逢此一身，十年紅粉帳中賓。終無骨相能知命，可有娥眉不誤人。
風月如禪真寂寞，文章似水漸沉淪。長安顏色忽然老，醉裡猶聞說避秦。

答月依然见寄
曾笑元龙天下计，更谙中散旧时狂。老杜飘零湖海后，输人文字在锋芒。

临江仙 用月依然韵寄旧友
高阁镜磨潘鬓，平湖水漫长堤。五年又此赋同题。吟安星欲坠，坐久月来欺。
红粉知交故故，绿窗杯酒迟迟。何堪兔走与乌驰。落花犹可待，流水不能西。

木兰花步韵答飘然兄见寄
凌云妙笔无从借，纸到君前真贵也。他乡渐作故乡时，只有闲愁不易写。
寸笺与我安能卸，诗未轻成耽永夜。春风一树腊梅香，为子飘然为我谢。

次韵黄仲则感旧四首寄与大菊、依依、月明、慕容
象板红牙苏幕遮，长安客子爱云霞。深知风月百年病，忍负逃禅一岁花。
霜鬓梦中来薛纸，乌衣巷口驻潘车。人生悲喜寻常尔，偶为多情感物华。

唐时杯酒宋时酲，倾做当窗疾雨声。贱子未消湖海气，多君自有故人情。
青山久对思明月，白发姑来笑老生。最爱临江有红粉，夜深独唱短歌行。

湖海关山见忆频，一年风物一年新。谁知王谢堂前客，原是秋声赋里人。
旧梦如花同落落，春愁似水总粼粼。与君各抱怀中事，换得生涯几错身。

已惯相期信杳然，姑苏流水满江烟。能将新绿堂前叶，寄与深红帐里眠。
燕子来时曾过访，菊花谢后便经年。绝知瘦似南朝李，未敢怜君君自怜。

立秋日逢生辰自况
流水華年已自知，漸無一事敢成癡。泥坯骨相雕龍日，滄海塵煙轉眼時。
猶抱書如初識字，卻藏筆似未諳詩。等閒亦有秋風痛，只可思量不可醫

桃花用阿紫韵
一年一歲一何哀，君未來時我未開。我再開時君不在，滿城風雨杜鵑來。
燕子东风或不同，新来听雨旧帘栊，最怕浅红容易谢，教人思念到深红。

自壽兼寄慕容兄
舊雨連宵得夢初，愁來海客各江湖。十年方解憐雞犬，一事能當即丈夫。
差可傳杯步兵酒，足堪絕葦古人書。欲從君學黃山谷，話到滄桑略不如。

而立自壽
賴有腰身笑楚材，江郎老去杜郎來。猶溫碧海紅蓮夢，乍冷青霜白玉杯。
望色終無名士氣，讀書漸得古人哀。未妨愁及千金馬，瘦骨飄搖在隗台。

自壽
逝水生涯逆水舟，十年搏浪到中流。於天萬物皆芻狗，非我一人獨楚囚。
大患身無虎狼藥，小心事有古今愁。王城根處最堪隱，風雨高樓在上頭。

自寿
天地茫茫俱网罗，英雄竖子各消磨。枯槐蚁抱兴衰梦，歧路人争甲乙科。
未及贪嗔痴念断，已然三十二年过。思来我负苍生处，略比苍生负我多。

鹿台咏史
佳角名伶各抱薪，鹿台烽火聚君臣。神州萬姓皆龍種，底事無人生逆鱗。

哀哉
十六萬人悲一科，臨歧浩劫問餘波。禁宮爭獵新魚鳥，明鏡高懸舊網羅。
法不法時其法矣，公無公處奈公何。絕知乜眼終成罪，瞽目生民莫厭多。

胡兰成
一花世界一从容，才子生涯总不同。海上谁怜失步者，江南犹有未相逢。

答秦月明 其一
秦时明月汉时逢，圆缺阴晴总不同。想来一种风流意，春水秋云各有功。

有悼
巫山云雨枉森森，高峡威临百万民。上方一纸轮台诏，等杀孤灯白发人。
旱涝阴晴总不关，专家学者五毛钱。先生一死方十载，未遇纷纷各百年。
无人妄议冢中言，财路官风各斐然。可叹先生知土木，不知筑坝即防川。

拟私奔诗五首

情者欲之罪，义者名之累。我亦曾用心，故此无深愧。
爱到微微笑，爱到抱抱睡。爱到天地合，爱到无滋味。
花也旦夕发，雨也旦夕至。当时掌中珍，渐似喉头刺。
当时遇见你，在相思河畔。未防有个她，等在河对岸。
光阴摧万物，别离莫太息。犹有今年诗，留作他年忆。

咱也写辛亥
换尽旌旗未换天，茫茫社稷旧山川。徒追赤日遗谁恨，尽死黄花只姓镌。
近岁衣冠各承嗣，当时主义号民权。不合说起英雄事，齿冷人间一百年。

咱也吊下小邓
旧曲犹遗香漠漠，筠园遥梦夜离离。零落名花春雨后，落红满地至今疑。
浣花溪畔春风纸，燕子楼头秋水诗。自古名伶多可吊，生君况未太平时。

咱也送个春用小孟韵
双飞燕子无人绣，千万事，几杯酒。散淡春风词笔后，春烟春柳，春衫春水，过了春时候。
海棠已是别家友，爱说丁香十之九。何者还堪词一首？今春已晚，来春早寄，仍是风流手。

咱也拉个灯
信有冤灵哭不仁，十年杀孽始还身。男儿犹得刀兵死，胜似高台吊颈人。
是非曲直两难从，各入苍生业眼中。寻常一样杀人事，隔岸围观又不同。
受降城下缔新盟，沧海波涛葬老兵。一样悲欢征战死，恨他遗祸不遗名。

天安门吊古 PK豪放派小孟
帝运何如国运长，铜驼表木两沧桑。龙鳞顺逆波不动，龟甲纵横徵尽祥。
百死微躯荐兴废，一朝大义缚阴阳。宫门老柳应相忆，有血当时碧满墙。

夜饮归途值雨口占并寄云四
谢氏文章嵇子琴，酒中刘阮最无伦。一十一年沉醉处，三更雨打六朝人。

UIUC夜祭黄万里
法学院楼下即champaign墓地，3日夜雷雨大作不眠，乃单衣小伞，携酒往祭。此处白酒不易得，唯有威士忌sangria并啤酒若干。
是处自非黄先生埋骨之所，然所祭者亦无外他人杯酒浇自家块垒矣。
是夜大雨如注，惊雷百里，自饮一杯，酹地一杯，往复颇得其乐，天明雨住乃归，为记。
先生块垒后生销，万里倾城酒一瓢。去国情怀殊落寞，向人肝胆未萧条。
文章有幸血同泣，沧海无常魂不招。野草残碑应记取，某年某月某来朝。

代表
铁打营盘流水兵，传花面目各朦胧。年年岁岁人相似，岁岁年年人不同。

读历史的先声
肇举旌旗谁克终，先声诸子枉重瞳。传灯旧苑槐非梦，佐酒新题寇有功。
草木犹生劫灰后，英雄半在禁书中。三千年里振眉事，话到兴亡无不同。

外一
灯火楼头夜静时，亲邦仇寇两由之。此间第一开心事，读罢禁书题反诗。
外二
石崇豪富范叔贫，季子陶公各有因。向不曾抛名利去，未妨名利总抛人。
